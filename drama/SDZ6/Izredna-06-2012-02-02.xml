<?xml version="1.0" encoding="UTF-8"?>
<TEI xmlns="http://www.tei-c.org/ns/1.0"
     xmlns:xi="http://www.w3.org/2001/XInclude"
     xml:id="SDZ6-Izredna-06-2012-02-02">
   <teiHeader>
      <fileDesc>
         <titleStmt>
            <title>Zapisniki sej Državnega zbora Republike Slovenije</title>
            <respStmt>
               <persName>Andrej Pančur</persName>
               <resp xml:lang="sl">Kodiranje TEI</resp>
               <resp xml:lang="en">TEI corpus encoding</resp>
            </respStmt>
         </titleStmt>
         <publicationStmt>
            <publisher>
               <orgName xml:lang="sl">Inštitut za novejšo zgodovino</orgName>
               <orgName xml:lang="en">Institute of Contemporary History</orgName>
               <ref target="http://www.inz.si/">http://www.inz.si/</ref>
               <address>
                  <street>Kongresni trg 1</street>
                  <settlement>Ljubljana</settlement>
                  <postCode>1000</postCode>
                  <country xml:lang="sl">Slovenija</country>
                  <country xml:lang="en">Slovenia</country>
               </address>
               <email>inz@inz.si</email>
            </publisher>
            <distributor>DARIAH-SI</distributor>
            <distributor>CLARIN.SI</distributor>
            <availability status="free">
               <licence>http://creativecommons.org/licenses/by/4.0/</licence>
               <p xml:lang="en">This work is licensed under the <ref target="http://creativecommons.org/licenses/by/4.0/">Creative Commons
                                Attribution 4.0 International License</ref>.</p>
               <p xml:lang="sl">To delo je ponujeno pod <ref target="http://creativecommons.org/licenses/by/4.0/">Creative Commons
                                Priznanje avtorstva 4.0 mednarodna licenca</ref>.</p>
            </availability>
            <date when="2019-01-10+01:00"/>
         </publicationStmt>
         <sourceDesc>
            <bibl>
               <idno type="custom" subtype="day">SZA|51FB681D89416A12C12579A0004B08A6</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=VI&amp;type=sz&amp;uid=51FB681D89416A12C12579A0004B08A6</idno>
            </bibl>
         </sourceDesc>
      </fileDesc>
      <profileDesc>
         <settingDesc>
            <setting who="#SDZ6-Izredna-06-2012-02-02.DZ" n="06">
               <name>Izredna</name>
               <date when="2012-02-02"/>
            </setting>
         </settingDesc>
         <particDesc>
            <listOrg>
               <org xml:id="SDZ6-Izredna-06-2012-02-02.DZ">
                  <orgName xml:lang="sl">Državni zbor Republike Slovenije</orgName>
                  <listEvent>
                     <head>Mandat</head>
                     <event n="6" notBefore="2011-12-16" notAfter="2014-08-01">
                        <label>6. mandat (2011-2014)</label>
                     </event>
                  </listEvent>
               </org>
            </listOrg>
         </particDesc>
      </profileDesc>
   </teiHeader>
   <text>
      <body>
         <div>


            <head>REPUBLIKA SLOVENIJA DRŽAVNI ZBOR</head>
            <stage type="session">6. izredna seja</stage>
            <stage type="chairman">Sejo sta vodila predsednik Državnega zbora dr. Gregor Virant in podpredsednik
            Jakob Presečnik. </stage>
            <stage type="time">Seja se je začela ob 13.01.</stage>


            <sp xml:id="SDZ6-Izredna-06-2012-02-02.sp1">

               <speaker>PREDSEDNIK DR. GREGOR VIRANT:</speaker>

               <p>Spoštovane kolegice poslanke in kolegi poslanci, gospe in gospodje!</p>
               <p>Začenjam 6. izredno sejo Državnega zbora, ki sem jo sklical na podlagi drugega
               odstavka 58. člena in drugega odstavka 60. člena Poslovnika Državnega zbora.</p>
               <p>Obveščen sem, da se današnje seje ne morejo udeležiti naslednja poslanka in poslanci:
               Romana Tomc, Borut Pahor, Zoran Janković in Alojzij Potočnik.</p>
               <p>Na sejo sem vabil gospoda Antona Gašperja Frantarja, predsednika Državne volilne
               komisije, in kandidata za poslanca gospoda Roberta Hrovata k 1. točki dnevnega reda
               ter predstavnike Vlade k 2. in 3. točki dnevnega reda. Gospoda Hrovata lepo
               pozdravljam, prav tako gospoda Dušana Vučka, direktorja službe Državne volilne
               komisije. Lepo pozdravljeni!</p>
               <p>Prehajamo na <title>določitev dnevnega reda</title> 6. izredne seje Državnega zbora.</p>
               <p>Predlog dnevnega reda ste prejeli v sredo, 1. februarja 2012, s sklicem seje. O
               predlogu dnevnega reda bomo odločali v skladu z drugim odstavkom 64. člena Poslovnika
               Državnega zbora. Dobili smo tudi predlog za širitev, ki ga še nimate na klopeh.
               Sporočam vam, da je skupina poslank in poslancev predlagala širitev dnevnega reda s
               1.a točko, volitve podpredsednice Državnega zbora. Ravnokar se ta predlog deli.
               Utemeljen je s tem, da so razlogi za širitev dnevnega reda nastali po sklicu 6.
               izredne seje. Prehajamo na obravnavo in odločanje o predlogu za širitev dnevnega
               reda. Poslanec Jani Möderndorfer je z dopisom z dne 2. 2. 2012 v obravnavo Državnemu
               zboru predložil predlog za razširitev dnevnega reda s točko volitve podpredsednice
               Državnega zbora. Predlog pravkar prejemate na klop. Želi besedo gospod Möderndorfer
               kot predlagatelj širitve?</p>
               <p>Prosim, gospod Möderndorfer.</p>
            </sp>
            <sp xml:id="SDZ6-Izredna-06-2012-02-02.sp2">

               <speaker>JANI MÖDERNDOFER (PS PS):</speaker>

               <p>V skladu s poslovnikom in tradicijo Državnega zbora, glede na to, da je potekel
               30-dnevni rok, in da je v bistvu več ali manj tudi jasno, kdo je koalicija in kdo je
               opozicija, smo predlagali razširitev dnevnega reda iz razloga, da lahko izpolnimo še
               tisto zadnjo mesto. To je, da zasede podpredsedniško mesto največja opozicijska
               poslanska skupina. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp3">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Želite besedo predstavniki poslanskih skupin? <stage>(Ne.)</stage> Zaključujem razpravo o predlogu
               širitve. Prehajamo na odločanje. Poslanke in poslance prosim, da preverite delovanje
               glasovalnih naprav. Odločamo o predlogu za širitev dnevnega reda.</p>
               <p>Glasujemo. Navzočih je 81 poslank in poslancev, za je glasovalo 80, proti 1.</p>
               <p><stage>(Za je glasovalo 80.)</stage> <stage>(Proti 1.)</stage></p>
               <p>Ugotavljam, da je predlog za širitev sprejet.</p>
               <p>Državni zbor bo izglasovano širitev obravnaval kot 1.a točko dnevnega reda.</p>
               <p>Prehajamo na glasovanje o določitvi dnevnega reda v celoti. Državnemu zboru
               predlagam, da za današnjo sejo določi dnevni red kot ste ga prejeli s sklicem,
               vključno s sprejeto dopolnitvijo.</p>
               <p>Glasujemo. Navzočih je 82 poslank in poslancev, za je glasovalo 80, proti 1.</p>
               <p><stage>(Za je glasovalo 80.)</stage> <stage>(Proti 1.)</stage></p>
               <p>Ugotavljam, da je dnevni red 6. izredne seje Državnega zbora določen.</p>
               <p>Prehajamo na <title>1. TOČKO DNEVNEGA REDA – MANDATNO-VOLILNE ZADEVE.</title>
               </p>
               <p>Prehajamo na obravnavo določitve kandidata, ki bo v skladu s 14. členom Zakona o
               poslancih opravljal funkcijo poslanca namesto poslanca, ki je prevzel funkcijo v
               vladi. Ker poslanec gospod Ivan Janez Janša v času, dokler opravlja funkcijo
               predsednika Vlade, ne more opravljati funkcije poslanca, je Državna volilna komisija
               Državnemu zboru posredovala sklep o ugotovitvi, da pripada pravica za nadomeščanje
               poslanca gospoda Janše v času, ko ta opravlja funkcijo predsednika Vlade, gospodu
               Robertu Hrovatu. Sklep Državne volilne komisije je obravnavala Mandatno-volilna
               komisija, ki je Državnemu zboru tudi pisno poročala in predložila predlog sklepa.
               Želi poročevalec komisije besedo? <stage>(Ne.)</stage> Želite besedo predstavniki poslanskih skupin?
               <stage>(Ne.)</stage> Poslanke in poslanci, ali želite besedo v svojem imenu? <stage>(Ne.)</stage> Zaključujem
               razpravo. Prehajamo na glasovanje. Na glasovanje dajem naslednji predlog sklepa: V
               času, dokler poslanec Ivan Janez Janša opravlja funkcijo predsednika Vlade in zato v
               skladu s prvim odstavkom 14. člena Zakona o poslancih ne more opravljati funkcije
               poslanca, opravlja to funkcijo v skladu z drugim odstavkom 14. člena Zakona o
               poslancih od današnjega dne gospod Robert Hrovat, rojen 10. 4. 1971.</p>
               <p>Glasujemo. Navzočih je 84 poslank in poslancev, za je glasovalo 84, proti nihče.</p>
               <p><stage>(Za je glasovalo 84.)</stage> <stage>(Proti nihče.)</stage></p>
               <p>Ugotavljam, da je sklep sprejet.</p>
               <p>Poslanskega kolega gospoda Roberta Hrovata, vabim, da se nam pridruži. / aplavz/</p>
               <p>Kolegu Hrovatu želim uspešno opravljanje poslanske funkcije. Čestitam!</p>
               <p>Prehajamo na <title>1.A TOČKO DNEVNEGA REDA, TO JE NA PREDLOG ZA IZVOLITEV
                  PODPREDSEDNICE DRŽAVNEGA ZBORA.</title>
               </p>
               <p>Skupina 21 poslank in poslancev, s prvopodpisanim Janijem Möderndorferjem, je
               Državnemu zboru 2. februarja 2012 predlagala, da za podpredsednico Državnega zbora iz
               največje opozicijske poslanske skupine izvoli gospo Renato Brunskole. Želi besedo
               predstavnik predlagatelja za dopolnilno obrazložitev predloga? Prosim, gospod
               Möderndorfer.</p>
            </sp>
            <sp xml:id="SDZ6-Izredna-06-2012-02-02.sp4">

               <speaker>JANI MÖDERNDORFER (PS PS):</speaker>

               <p>Spoštovani predsednik, poslanke in poslanci!</p>
               <p>V Poslanski skupini Pozitivna Slovenija, glede na to, da je podpisan koalicijski
               sporazum oziroma pogodba in po sami izvolitvi predsednika Vlade je jasno, kakšna bo
               bodoča koalicija. Na podlagi tega in tudi 20. člena Poslovnika Državnega zbora je
               čas, da izvolimo podpredsednico Državnega zbora iz največje opozicijske poslanske
               skupine.</p>
               <p>V poslanski skupini predlagamo, da se za podpredsednico Državnega zbora izvoli gospa
               Renata Brunskole. Poslanka in kandidatka za podpredsednico Državnega zbora je po
               izobrazbi specialistka s področja poslovne ekonomije, dolga leta je delovala v
               bančnem sektorju, kjer je opravljala tudi vodstvene funkcije. Leta 2006 je bila
               izvoljena za županjo Metlike, kjer je opravljala funkcijo županje do leta 2011. Leta
               2008 je bila izvoljena za poslanko v Državnem zboru, kamor je bila izvoljena tudi na
               lanskih predčasnih volitvah. Na podlagi opisanih izkušenj predlagatelji menimo, da
               gospa Renata Brunskole zagotovo izkazuje potrebno znanje, sposobnost razumevanja
               temeljnih vlog institucij parlamentarne demokracije in Državnega zbora. Zato
               verjamemo, da bo odgovorno in uspešno opravljala naloge podpredsednice Državnega
               zbora. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp5">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Želite besedo predstavniki, predstavnice poslanskih skupin? <stage>(Ne.)</stage> Želite besedo
               poslanke in poslanci v svojem imenu? <stage>(Ne.)</stage> Ker ne želi nihče razpravljati,
               zaključujem razpravo in prehajamo na glasovanje.</p>
               <p>Državni zbor v skladu s tretjim odstavkom 199. člena Poslovnika Državnega zbora o
               izvolitvi podpredsednice odloča s tajnim glasovanjem. V skladu s prvim odstavkom 92.
               člena Poslovnika Državnega zbora glasovanje vodi komisija, ki jo sestavljajo
               predsedujoči ter štirje poslanci, ki jih izvoli Državni zbor na predlog
               predsedujočega. Poslanske skupine so mi že posredovale predloge za člane komisije, ki
               bo vodila tajno glasovanje. To so: mag. Melita Župevc <stage>(Pozitivna Slovenija)</stage>, gospod
               Zvonko Lah <stage>(Slovenska demokratska stranka)</stage>, gospod Matjaž Han <stage>(Socialni demokrati)</stage>,
               gospa Iva Dimic <stage>(Nova Slovenija)</stage>. Član te komisije sem tudi sam kot predsedujoči. Pri
               delu komisije bo sodeloval tudi namestnik generalne sekretarke gospod Matjaž Plevelj.
               Ali kdo nasprotuje predlogu za sestavo komisije? Če ne, prehajamo na odločanje.</p>
               <p>Glasujemo. Navzočih je 85 poslank in poslancev, za je glasovalo 84, proti 1.</p>
               <p><stage>(Za je glasovalo 84.)</stage> <stage>(Proti 1.)</stage></p>
               <p>Ugotavljam, da je komisija izvoljena.</p>
               <p>V skladu s tretjim odstavkom 92. člena Poslovnika Državnega zbora bo poslancem
               glasovnica vročena tako, da pride vsak poslanec k mizi predsedujočega in pove svoje
               ime in priimek. Glasuje se tako, da se na glasovnici obkroži beseda "za" ali "proti".
               V skladu s petim odstavkom 91. člena Poslovnika Državnega zbora je neizpolnjena
               glasovnica neveljavna, neveljavna je tudi glasovnica, iz katere ni jasno razvidna
               volja poslanke oziroma poslanca. V skladu s četrtim odstavkom 199. člena Poslovnika
               Državnega zbora bo podpredsednica oziroma kandidatka za podpredsednico izvoljena, če
               bo zanjo glasovala večina vseh poslank in poslancev, to je 46 ali več. Glasovali bomo
               v dvorani v glasovalnih kabinah. Poslanke in poslanci boste izpolnjene glasovnice
               oddali v glasovalno skrinjico, ki bo v dvorani na mizi ob kabinah za glasovanje.</p>
               <p>Prehajamo na izvedbo tajnega glasovanja. Prosim poslanki in poslanca, ki mi boste
               pomagali pri glasovanju, da se takoj zglasite v sobi 217, kjer bomo prevzeli volilni
               material. Glasovanje se bo pričelo ob 13.20 ter bo trajalo do 13.35. Po končanem
               glasovanju prosim poslanki in poslanca, ki mi boste pomagali pri glasovanju, da se
               spet zberemo v sobi 217.</p>
               <p>Prekinjam to točko dnevnega reda in sejo Državnega zbora, ki jo bomo nadaljevali ob
               13.45.</p>
               <p><stage>(Seja je bila prekinjan ob 13.13. in se je nadaljevala ob 13.45.)</stage></p>
            </sp>
            <sp xml:id="SDZ6-Izredna-06-2012-02-02.sp6">

               <speaker>PREDSEDNIK DR. GREGOR VIRANT:</speaker>

               <p>Kolegice in kolegi! Nadaljujemo prekinjeno sejo. <title>Prehajamo na obravnavo 
                  prekinjene 1.a točke dnevnega reda, to je Predlog za izvolitev podpredsednice Državnega zbora.</title>
               </p>
               <p>Prebral vam bom zapisnik o ugotovitvi izida glasovanja o kandidatki za podpredsednico
               Državnega zbora: Glasovanje je bilo v prostorih Državnega zbora dne 2. februarja
               2012. Razdeljenih je bilo 81 glasovnic. Oddanih je bilo 81 glasovnic. Neveljavni sta
               bili dve glasovnici. Veljavnih je bilo 79 glasovnic. Za je glasovalo 74 poslank in
               poslancev, proti je glasovalo 5 poslank in poslancev. Na podlagi izida glasovanja
               ugotavljam, da je bila Renata Brunskole z večino glasov vseh poslancev izvoljena za
               podpredsednico Državnega zbora. /aplavz/</p>
               <p>Novoizvoljeni podpredsednici Državnega zbora čestitam in ji želim uspešno opravljanje
               funkcije.</p>
            </sp>
            <sp xml:id="SDZ6-Izredna-06-2012-02-02.sp7">

               <speaker>RENATA BRUNSKOLE (PS PS):</speaker>

               <p>Najlepša hvala vsem za zaupanje.</p>
            </sp>
            <sp xml:id="SDZ6-Izredna-06-2012-02-02.sp8">

               <speaker>PREDSEDNIK DR. GREGOR VIRANT:</speaker>

               <p>Prehajamo na <title>2. TOČKO DNEVNEGA REDA, TO JE NA OBRAVNAVO PREDLOGA ZAKONA O
                  RAZVOJNEM NAČRTOVANJU, NUJNI POSTOPEK.</title>
               </p>
               <p>Predlog zakona je v obravnavo zboru predložila Vlada. V zvezi s tem predlogom zakona
               Odbor za gospodarstvo predlaga Državnemu zboru sprejetje sklepa, da predlog zakona ni
               primeren za nadaljnjo obravnavo. Za dopolnilno obrazložitev predloga sklepa dajem
               besedo predsedniku odbora gospodu Matjažu Hanu.</p>
            </sp>
            <sp xml:id="SDZ6-Izredna-06-2012-02-02.sp9">

               <speaker>MATJAŽ HAN (PS SD):</speaker>

               <p>Hvala lepa, spoštovani predsednik. Spoštovani kolegice in kolegi!</p>
               <p>Odbor za gospodarstvo je na 1. nujni seji 1. februarja kot matično delovno telo
               obravnaval Predlog zakona o razvojnem načrtovanju. Kolegij predsednika Državnega
               zbora pa je na 2. seji sklenil, da se predlog zakona obravnava po nujnem postopku. Na
               seji odbora so sodelovali predstavnice in predstavniki Službe Vlade za razvoj in
               evropske zadeve in Zakonodajno-pravne službe. Odbor je bil seznanjen z mnenjem ZPS,
               ki je predlog zakona proučila z vidika skladnosti z Ustavo Republike Slovenije,
               pravnim sistemom in z zakonodajno-tehničnega vidika. V svojem mnenju službe
               ugotavljajo, da predlagani zakon ureja materijo, ki je sedaj urejena na podzakonski
               ravni. Služba izraža pomislek o potrebnosti prenosa podzakonske materije na zakonsko
               raven. Glede povezanosti predloga zakona z zakonom, ki ureja javne finance, služba
               opozarja, da iz predloženega zakonskega besedila ta povezanost ni jasno razvidna.
               Poleg tega služba opozarja na to, da bi v primeru sprejetja tega zakona lahko prišlo
               do obstoja dveh sistemov razvojnega načrtovanja. K predloženemu zakonu v poslovniško
               določenem roku kvalificirani predlagatelji niso vložili amandmajev. Odboru je bilo
               posredovano tudi mnenje Komisije Državnega sveta za gospodarstvo, obrt, turizem,
               finance ter predlogi za amandmaje odbora, ki ga je pripravila Služba Vlade za razvoj
               in evropske zadeve na podlagi pripomb Zakonodajno-pravne službe. V uvodni
               obrazložitvi je predlagatelj in minister za razvoj in evropske zadeve pojasnil, da je
               namen predlog zakona urediti področje razvojnega načrtovanja v Sloveniji. S
               sprejetjem predlaganega zakona bi se dosegla enovitost in sistematičnost delovanja na
               področju razvojnega načrtovanja in spremljanja ter vrednotenje rezultatov.</p>
               <p>Predstavnica Zakonodajno-pravne službe je v dodatni obrazložitvi pisnega mnenja
               poudarila, da predlog zakona ureja materijo, ki je sedaj urejena na podzakonski ravni
               ter ponovno opozorila na pomislek o potrebnosti prenosa te materije na zakonsko
               raven.</p>
               <p>V razpravi je bilo izraženo mnenje, da predlog zakona ni primeren za nadaljnjo
               obravnavo ter podan predlog, da se umakne oziroma zavrne. Posamezni člani odbora so
               predloženo besedilo ocenili kot nedodelano in na posameznih mestih kontradiktorno.
               Podan je bil predlog, da se obravnavani zakon dodela in ponovno predložili Državnemu
               zboru. Nasprotno pa so bili posamezni člani odbora mnenja, da je treba predlog zakona
               obravnavati, pri čemer so opozorili na možne negativne posledice, ki bi jih lahko
               povzročila odločitev za odložitev razprave o tem zakonu.</p>
               <p>V zaključku razprave je odbor glasoval o predlogu sklepa, da Predlog zakona o
               razvojnem načrtovanju ni primeren za nadaljnjo obravnavo, in takega tudi sprejel.
            </p>
            </sp>
            <sp xml:id="SDZ6-Izredna-06-2012-02-02.sp10">

               <speaker>PREDSEDNIK DR. GREGOR VIRANT:</speaker>

               <p>Hvala lepa.</p>
               <p>Sledi predstavitev stališč poslanskih skupin.</p>
               <p>Gospod Han, izvolite besedo v imenu Poslanske skupine Socialnih demokratov.</p>
            </sp>
            <sp xml:id="SDZ6-Izredna-06-2012-02-02.sp11">

               <speaker>MATJAŽ HAN (PS SD):</speaker>

               <p>Hvala.</p>
               <p>V Poslanski skupini Socialnih demokratov obžalujemo, da se je koalicija odločila
               zavrniti zakon o razvojnem načrtovanju, ker bi z zakonom določili strateške in
               izvedbene razvojne dokumente in njihovo hierarhijo. Prav tako bi zakon določil
               nosilce razvojnih dokumentov in opredelil proces usklajevanja posameznih razvojnih
               politik. Dobro načrtovani razvojni dokumenti z opredeljeno povezavo med cilji in
               finančnimi viri sredstev ter sistem spremljanja doseganja ciljev bi omogočil
               uresničevanje ciljev in učinkovito uporabo finančnih sredstev, kar je zelo pomembno.
               Zaradi tega je še posebej nujno, da bi bil zakon o razvojnem načrtovanju tudi
               sprejet. S tem bi imeli dobro podlago za pripravo rebalansa proračuna za leto 2012,
               ker bo treba poleg napovedanega načrtovanja skrbeti, da bo rebalans tudi razvojno
               naravnan in bo v čim večji meri uresničeval cilje, ki bodo nadaljevali pot izhoda iz
               krize. Še posebej zato, ker bodo v prihodnje še bolj omejena proračunska sredstva za
               uresničevanje vseh zastavljenih ciljev. Sprejetje zakona o razvojnem načrtovanju bi
               bilo zaradi tega bolj koristno, če bi ga sprejeli kot pa ne. Razvojno načrtovanje in
               vsebino posameznih razvojnih dokumentov je namreč nujno treba gledati v luči
               okrepljenega ekonomskega upravljanja in postaviti v enakovreden pravni položaj s
               sistemom javnih financ. Z zakonom o razvojnem načrtovanju bi namreč omogočili
               jasnejše definiranje prioritet ter ustreznejše načrtovanje razvojnih dokumentov, mora
               pa biti nujno podprt z realnimi finančnimi viri.</p>
               <p>Najpomembnejši za nas je, da da Slovenija jasen signal finančnim trgom, da le-ti
               zopet dobijo zaupanje v našo Slovenijo. Zaradi navedenega bo Poslanska skupina
               Socialnih demokratov glasovala proti sklepu, da je zakon o razvojnem načrtovanju
               neprimeren za nadaljnjo obravnavo. Še posebej zaradi tega, gospe in gospodje, ker so
               se predsedniki parlamentarnih strank dogovorili, in sicer 17. 1. 2011 v Vili
               Podrožnik, da je tudi ta zakon eden od nujnih zakonov za izhod iz krize. Hvala.</p>
            </sp>
            <sp xml:id="SDZ6-Izredna-06-2012-02-02.sp12">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Besedo ima Ivan Vogrin v imenu Poslanske skupine Državljanske liste.</p>
            </sp>
            <sp xml:id="SDZ6-Izredna-06-2012-02-02.sp13">

               <speaker>IVAN VOGRIN (PS DLGV):</speaker>

               <p>Spoštovani, gospod predsednik, spoštovane kolegice in kolegi!</p>
               <p>Zakon o razvojnem načrtovanju skupaj z zakonom o javnih financah urejata postopek
               priprave proračuna in povezanega načrtovanja. Menimo, da so določene rešitve v
               predlogih dobre, predvsem zelo pomembno je, da se uredi sistem razvojnega
               načrtovanja, vendar to ni nujno, da je na zakonski ravni. Vsekakor pa je dobro, da se
               predlagane procedure skupaj z zakonom o javnih financah dodelajo. Glede na to, da gre
               za eno pomembnejših nalog vsake vlade, bi bilo smiselno, da optimalno pot načrtovanju
               in priprave proračuna določi vlada, ki bo prevzela mandat, in ne vlada, ki je v
               odhajanju.</p>
               <p>Iz tega razloga menimo, da predlog zakona ni primeren za nadaljnjo obravnavo. Hvala
               lepa.</p>
            </sp>
            <sp xml:id="SDZ6-Izredna-06-2012-02-02.sp14">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Besedo ima Ivan Hršak v imenu Poslanske skupine DeSUS.</p>
            </sp>
            <sp xml:id="SDZ6-Izredna-06-2012-02-02.sp15">

               <speaker>IVAN HRŠAK (PS DeSUS):</speaker>

               <p>Spoštovani predsednik, spoštovane kolegice in kolegi!</p>
               <p>Predstavil bom stališče Poslanske skupine DeSUS glede Predloga zakona o razvojnem
               načrtovanju.</p>
               <p>Poslanci Poslanske skupine DeSUS bomo podprli predlog sklepa, da predlog zakona ni
               primeren za nadaljnjo obravnavo. Eden glavnih pomislekov, ki smo jih imeli poslanci
               Poslanske skupine DeSUS, je bil ta, da je bil predlog deležen precejšnjih pripomb s
               strani Zakonodajno-pravne službe Državnega zbora. Še posebej se strinjamo z njihovo
               pripombo, da predlog zakona ureja materijo, ki je zdaj urejena na podzakonski ravni,
               zakonodajalci pa naj bi z zakoni urejali tista družbena razmerja, ki so v tolikšni
               meri konfliktna, da jih prizadeti subjekti ne morejo sami disciplinirati in je zaradi
               tega ogrožen obstoj družbe. V Poslanski skupini DeSUS smo prepričani, da nesprejetje
               tega zakona ne pomeni grožnje obstoja naše družbe, temveč bo kvečjemu nova vlada
               dobila priložnost, da si po svoje zastavi strategijo razvojnega in izvedbenega
               načrtovanja. Prav tako menimo, da predlog zakona ne bi ničesar prispeval k
               izboljšanju gospodarskih razmer v Republiki Sloveniji, zato ga ocenjujemo kot
               neprimernega za nadaljnjo obravnavo. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp16">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Besedo ima Mihael Prevc v imenu Poslanske skupine Slovenske ljudske stranke.</p>
            </sp>
            <sp xml:id="SDZ6-Izredna-06-2012-02-02.sp17">

               <speaker>MIHAEL PREVC (PS SLS):</speaker>

               <p>Hvala za besedo, gospod predsednik. Spoštovane kolegice in kolegi!</p>
               <p>Zakon o razvojnem načrtovanju po mnenju Poslanske skupine Slovenske ljudske stranke
               ni primeren za nadaljnjo obravnavo. Kot prvo velja omeniti, da gre za zakonske
               spremembe, ki prav gotovo niso nujne narave. Kot osnovni cilj predlaganega zakona je
               opredeljeno učinkovito in transparentno razvojno načrtovanje, ki naj bi prispevalo k
               bolj smotrni uporabi javnih sredstev. V Slovenski ljudski stranki izpostavljamo, da
               je za odgovorno, transparentno in učinkovito ravnanje z javnimi sredstvi v tem
               trenutku prevzel odgovornost nekdo drug in ne več predlagatelj tega zakona. Smo v
               situaciji, ko se sestavlja nova Vlada Republike Slovenije za naslednji mandat. Bilo
               bi res nenavadno, če ne celo nesmiselno, da bi sprejeli neke povsem na novo
               zamišljene organizacijske spremembe, ne da bi se tisti, ki jih bodo že čez nekaj
               tednov morali izpolnjevati, do njih sploh opredelili. Ob tem smo poslanci prejeli
               tudi zelo jasno mnenje Zakonodajno-pravne službe, ki izpostavlja, kako zelo vprašljiv
               je zapis posameznih določb s posebno zakonsko podlago, kot predlaga zakon. Sedanja
               podzakonska ureditev razvojnega načrtovanja namreč temelji na zakonu, ki ureja javne
               finance. Ob številnih pripombah na posamezne člene bi bilo potrebnega tudi veliko
               dela, dopolnitev in tudi sprememb, da bi zakonski predlog sploh uredili v smeri, ki
               bi bila tudi pravno sprejemljiva. Ob tem bi želel še poudariti, da se je na novo
               oblikovana koalicija zavezala tudi k poenostavitvi postopkov in debirokratizaciji
               države. Ob branju tega zakonskega predloga človek ne dobi občutka, da kaj
               poenostavljamo, temveč v določenih točkah stvari celo dodatno zapletamo. Evidentno
               gre za zakon, ki je nekoliko preživet. Opredeljuje določene strategije, ki si jih je
               zamislila vlada, ki zdaj končuje mandat. Prepričani smo, da si mora nova vlada
               opredeliti svoje prednostne naloge in svoje strateške usmeritve.</p>
               <p>V Poslanski skupini Slovenske ljudske stranke bomo zato podprli sklep, da se
               obravnavani zakon v tej obliki zavrne in ni primeren za nadaljnjo obravnavo. Vsekakor
               pa je njegova vsebina in s tem tudi kakšna od dobrih rešitev v njem na voljo novi
               vladi, ki lahko posamezne rešitve v tem zakonskem predlogu prouči in se tudi odloči,
               ali bo podoben zakon v prihodnosti potrebovala za svoje učinkovitejše delovanje.
               Hvala lepa.</p>
            </sp>
            <sp xml:id="SDZ6-Izredna-06-2012-02-02.sp18">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Besedo ima Jožef Horvat v imenu Poslanske skupine Nove Slovenije.</p>
            </sp>
            <sp xml:id="SDZ6-Izredna-06-2012-02-02.sp19">

               <speaker>JOŽEF HORVAT (PS NSi):</speaker>

               <p>Hvala za besedo, gospod predsednik. Spoštovane kolegice, spoštovani kolegi!</p>
               <p>V Novi Sloveniji ugotavljamo, da je dosedanja ureditev razvojnega načrtovanja urejena
               s podzakonskim aktom, ki temelji na zakonu o javnih financah. Predlog zakona o
               razvojnem načrtovanju, ki ga je obravnavamo in ga je Državnemu zboru predložila
               odhajajoča vlada, ne kaže prepričljivih razlogov, da je razvojno načrtovanje nujno
               treba postaviti v enakovreden položaj sistemov javnih financ, torej tudi razvojno
               načrtovanje urediti v posebnem zakonu. Imamo pomisleke o nujnosti in potrebnosti
               prenosa podzakonske materije na zakonsko raven. Dejstvo je, da so nekatere zakonske
               ureditve v naši državi preveč kompleksne, nepregledne, toge in povzročajo hude težave
               pri izvajanju. Celo močno zavirajo gospodarski in družbeni razvoj. V primeru
               obravnave Predloga zakona o razvojnem sodelovanju zaznavamo preveč ohlapnosti, preveč
               ohlapno povezanost predloga zakona z zakonom o javnih financah, ki je pri razvojnem
               načrtovanju ključnega pomena. Če bi zakon o razvojnem načrtovanju v predlagani obliki
               sprejeli, bi po naši oceni imeli dva paralelna sistema razvojnega načrtovanja, in
               sicer sistem na podlagi zakona o javnih financah in sistem na podlagi tega zakona,
               kar pa bi v naš pravni red prineslo dodatno nepreglednost, na katero sem že opozoril.
               In prav ta nepreglednost je naš velik problem tudi glede na to, kakšno situacijo
               imamo v tem trenutku glede slovenske vlade. Na eni strani imamo odhajajočo vlado, ki
               je ta zakon predlagala, na drugi strani imamo prihajajočo vlado. Zato se nam zdi
               smiselno, da zakon zavrnemo in naložimo novi vladi, da čim prej pripravi in državnemu
               zboru predlaga svoj koncept razvojnega načrtovanja.</p>
               <p>Zato smo na Odboru za gospodarstvo zakon zavrnili in Poslanska skupina Nove Slovenije
               pri tem stališču ostaja in bo glasovala za predlog sklepa. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp20">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>V imenu Poslanske skupine italijanske in madžarske narodne skupnosti dr. László
               Göncz.</p>
            </sp>
            <sp xml:id="SDZ6-Izredna-06-2012-02-02.sp21">
               <speaker>DR. LÁSZLÓ GÖNCZ (PS NS):</speaker>
               <p>Hvala lepa za besedo, gospod predsednik. Spoštovane poslanke in spoštovani
               poslanci!</p>
               <p>V naši poslanski skupini se pridružujemo mnenju, da je v Republiki Sloveniji treba
               poenotiti in zakonsko urediti področje razvojnega načrtovanja. Strinjamo se tudi z
               ugotovitvijo, da verjetno to izredno pomembno in večplastno področje ni mogoče
               urediti zgolj s podzakonskimi akti. Hkrati pa so na mestu ugotovitve
               Zakonodajno-pravne službe Državnega zbora in večine političnih strank, da je
               predlagano besedilo zakona pomanjkljivo in v predlagani obliki predlog nikakor ni
               primeren za potrditev oziroma sprejetje. Zato se tudi midva pridružujeva stališču
               Odbora za gospodarstvo, da se predlog zavrne, in temu primerno bova v okviru
               odločanja tudi glasovala. Poudarjam pa, da bomo morebitni novi predlog vsekakor
               podprli, če bo zagotavljal transparentnost, kompatibilnost in hierarhično ureditev
               razvojnih dokumentov. Brez poglabljanja v vsebino predloga, ki je bil na pristojnem
               odboru zavrnjen, želim poudariti tudi pomanjkljivost omenjenega besedila iz
               narodnostnega zornega kota. Prepričani smo, da v duhu slovenske ustave in poslanstva
               avtohtonih narodnih skupnosti ter zaradi njunega stremljenja za obstoj in
               kontinuirani razvoj bo treba v morebitnem novem besedilu med subjekte izvajanja
               razvojnih politik vsekakor uvrstiti poleg ministrstev in vladnih organov oziroma
               občin tudi legitimne oziroma pristojne organizacije avtohtonih narodnih skupnosti,
               torej samoupravne narodne skupnosti. Ti so namreč ustavno opredeljeni subjekti
               oziroma osebe javnega prava s pristojnostmi na narodnostno mešanem območju. O tem ne
               more biti nobenega dvoma, da med pristojnosti in dejavnosti omenjenih samoupravnih
               narodnih skupnosti področje razvojnega načrtovanja sodi. V predlaganem zakonskem
               besedilu žal tega ni bilo. Pričakujemo pa, da bo morebitni novi zakon tudi to
               področje dosledno urejal. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp22">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>V imenu Poslanske skupine Pozitivne Slovenije ima besedo mag. Stanko Stepišnik.</p>
            </sp>
            <sp xml:id="SDZ6-Izredna-06-2012-02-02.sp23">

               <speaker>MAG. STANKO STEPIŠNIK (PS PS):</speaker>

               <p>Hvala lepa, gospod predsednik. Poslanke in poslanci!</p>
               <p>Odhajajoča vlada je v parlamentarno proceduro vložila zakon o razvojnem načrtovanju,
               ki naj bi to področje na novo uredil. Evropska komisija je predvsem zaradi finančne
               in nato gospodarske krize vzpostavila nov način razvojnega načrtovanja, ki ima dve
               glavni dimenziji. Gre za dolgoročni razvojni dokument Evropska strategija za rast in
               razvoj ter delovna mesta do leta 2020 in srednjeročnega, ki je del tako imenovanega
               evropskega semestra, pomeni pa nacionalni reformni program ter program stabilnosti.
               Predlagani zakon naj bi tako določal strateške razvojne dokumente in njemu podrejene
               druge razvojne dokumente, ki se nanašajo na sektorske politike in so z glavnimi
               usklajeni. Vsebino naj bi torej uredil celovit sistem razvojnega načrtovanja,
               postavil hierarhijo strateških dokumentov in njihovo povezanost z javnimi financami
               ter opredelil način spreminjanja politik in posledic za neuresničevanje zastavljenih
               ciljev. Vsebina predloga zakona pravzaprav nadomešča uredbo o dokumentnih razvojnega
               načrtovanja in postopkih za pripravo predloga državnega proračuna, ki je podzakonski
               akt. To je bil tudi eden izmed glavnih pomislekov državnozborske Zakonodajno-pravne
               službe, ki je problematizirala predlagani prenos na zakonodajno raven. Poleg tega pa
               je izpostavila tudi vprašljivost povezanosti zakonskega besedila z zakonom, ki ureja
               javne finance, o katerem bo razprava ob naslednji točki. V Poslanski skupini
               Pozitivna Slovenija smo prepričani, da je razvojno načrtovanje nujno in potrebno,
               posebej z vidika uresničevanja ciljev in strategij, ki morajo biti v prvi vrsti med
               seboj usklajene in sinergijsko osredotočene v rezultate različnih razvojnih politik.
               Krovni dokument, ki usklajuje raznovrstne razvojne načrte, brez dvoma pripomore k
               zmanjšanju in prikrivanju administrativnih postopkov. Dejstvo pa je, da nekatere
               sektorske politike, nacionalni programi in resolucije divergirajo v smislu razvojnih
               ciljev celotne države. Poglavitno vprašanje, ki sem nam postavlja ob današnji
               obravnavi, pa je, ali naj vsebino pričujočega dokumenta pripravi vlada v odhajanju
               ali pa naj odgovornost za svoja prihodnja ravnanja prevzame vlada, ki je že v
               nastajanju.</p>
               <p>V Poslanski skupini Pozitivna Slovenija zaradi naštetih dilem in odprtih vprašanj že
               na matičnem delovnem telesu vsebine predloga nismo podprli, prav tako pa ga nismo
               zavrnili. Sklepu, da zakon o razvojnem načrtovanju ni primeren za nadaljnjo
               obravnavo, ne bomo nasprotovali, prav tako pa ne bo deležen naše podpore. hvala.</p>
            </sp>
            <sp xml:id="SDZ6-Izredna-06-2012-02-02.sp24">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>V imenu Poslanske skupine Slovenske demokratske stranke ima besedo mag. Marko
               Pogačnik.</p>
            </sp>
            <sp xml:id="SDZ6-Izredna-06-2012-02-02.sp25">

               <speaker>MAG. MARKO POGAČNIK (PS SDS):</speaker>

               <p>Hvala za besedo, gospod predsednik. Kolegice, kolegi!</p>
               <p>V Slovenski demokratski stranki smo mnenja, da je predlagani zakon nedodelan in na
               posameznih mestih kontradiktoren. Ocenjujemo, da zakon ni primeren za nadaljnjo
               obravnavo, predvsem je pa sila nenavadno, da vlada v odhajanju pripravi zakon o
               razvojnem načrtovanju, ker bi bilo verjetno bolj smiselno, da bi to pripravila na
               začetku mandata. Ocenjujemo, da je pomembno, da prihajajoča nova vlada oceni, ali je
               takšen zakon sploh pomemben oziroma da pripravi svojo strategijo nadaljnjega razvoja.
               Poudariti bi bilo tudi treba, da v večini evropskih držav razvojno načrtovanje ni
               urejeno prek zakona. Kot dodatni argument, zakaj smo mnenja, da je treba zakon
               zavrniti, so tudi vsebinske pripombe Zakonodajno-pravne službe. Poslanska skupina SDS
               bo danes podprla predlagani sklep Odbor za gospodarstvo. Hvala.</p>
            </sp>
            <sp xml:id="SDZ6-Izredna-06-2012-02-02.sp26">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>S tem smo končali s predstavitvijo stališč poslanskih skupin. O predlogu sklepa, da
               predlog zakona ni primeren za nadaljnjo obravnavo, bomo v skladu s časovnim potekom
               seje Državnega zbora odločali danes v okviru glasovanj, 15 minut po prekinjeni 3.
               točki dnevnega reda. S tem prekinjam to točko dnevnega reda.</p>
               <p>Prehajamo na <title>3. TOČKO DNEVNEGA REDA, TO JE NA OBRAVNAVO PREDLOGA ZAKONA O
                  SPREMEMBAH IN DOPOLNITVAH ZAKONA O JAVNIH FINANCAH, NUJNI POSTOPEK.</title>
               </p>
               <p>Predlog zakona je v obravnavo Državnemu zboru predložila Vlada. Pozdravljam državno
               sekretarko gospo Matejo Vraničar. V zvezi s tem predlogom zakona je Odbor za finance
               in monetarno politiko predlagal Državnemu zboru sprejetje sklepa, da predlog zakona
               ni primeren za nadaljnjo obravnavo. Za dopolnilno obrazložitev predloga sklepa dajem
               besedo predsedniku odbora mag. Andreju Širclju.</p>
            </sp>
            <sp xml:id="SDZ6-Izredna-06-2012-02-02.sp27">

               <speaker>MAG. ANDREJ ŠIRCELJ (PS SDS):</speaker>

               <p>Hvala lepa, spoštovani predsednik. Spoštovani kolegice in kolegi, spoštovana državna
               sekretarka!</p>
               <p>Odbor za finance in monetarno politiko je na 6. nujni seji kot matično delovno telo
               obravnaval Predlog zakona o spremembah in dopolnitvah Zakona o javnih financah, ki ga
               je predložila Vlada, s predlogom, da se ta zakon sprejme. Predlog zakona je bil
               poslan tudi lokalnim skupnostim, ki svojega mnenja niso podprle. Odbor je bil
               seznanjen s posredovanim mnenjem Zakonodajno-pravne službe, ki je predlog zakona
               proučila z vidika skladnosti z Ustavo Republike Slovenije, pravnim redom in z
               zakonodajno-tehničnega vidika. Zakonodajno-pravna služba je k predlogu zakona podala
               pripombe k petnajstim členom, vseh členov je nekaj manj kot 30, mislim da 28. Odboru
               so bila kot dodatna gradiva posredovane pripombe Sindikatov državnih organov
               Slovenije ter mnenje Komisije Državnega sveta za gospodarstvo, obrt, turizem in
               finance. Oba, to se pravi sindikati in komisija Državnega sveta, tega predloga zakona
               ne podpirata. K predloženemu zakonu je Poslanska skupina Socialnih demokratov
               predlagala amandma k 2. členu predloga zakona. Ta amandma je bil prejet na sami seji
               odbora.</p>
               <p>V dopolnilni obrazložitvi predlagatelja je državna sekretarka podala podrobnejšo
               predstavitev namena zakona ter tudi predlaganih rešitev. Med drugim je poudarila
               nujnost konsolidacije javnih financ in krepitve pravnih podlag. Sprejetje zakona bi
               bilo tudi odziv na zahteve Evropske unije, ki je že sprejela paket šestih
               zakonodajnih aktov, vendar je čas za sprejetje teh aktov do konca prihodnjega leta.
               Vsebinske rešitve predloga zakona prinašajo krepitev javnofinančne discipline preko
               uvedbe srednjeročnega javnofinančnega okvira, okrepitev vloge in neodvisnosti
               fiskalnega sveta, fiskalno pravilo, ki določa višino javnega dolga na 48 % in višino
               poroštev na 20 % BDP.</p>
               <p>V okviru dodatne obrazložitve Zakonodajno-pravne službe je njena predstavnica
               poudarila, da bi bilo treba v primeru sprejetja zakona spremeniti tudi poslovnik, za
               kar je potrebna dvotretjinska večina pri glasovanju. V razpravi sta predstavnika
               sindikatov opozorila na potrebnost in nujnost socialnega dialoga, ki ga v tem primeru
               ni bilo. V razpravi in glede na številne pomisleke je član odbora Poslanske skupine
               SDS predlagal, da odbor v skladu z drugim odstavkom 128. člena Poslovnika Državnega
               zbora razpravlja in odloča o predlogu sklepa, da predlog zakona ni primeren za
               nadaljnjo obravnavo. V razpravi pred glasovanjem so posamezni člani odbora poudarili
               bojazen, da bo nesprejetje predloga zakona pomenilo slabo sporočilo za Slovenijo na
               mednarodnih finančnih trgih. Poudarili so tudi, da bi bil dobrodošel socialni dialog.
               Člane so zanimale predvsem posledice, če zakon ne bi bil sprejet.</p>
               <p>Predstavnica Vlade je ob teh kritičnih ocenah poudarila, da je za Slovenijo to slaba
               odločitev in dejala, da je učinke na mednarodnih finančnih trgih, ki so
               nepredvidljivi, težko oceniti. Na koncu je predsednik odbora ob zaključku razprave
               povedal, da zavrnitev predloga ne prinaša negativnih učinkov, saj sam predlog zakona
               na eni strani predlaga fiskalno pravilo in omejitve pri zadolževanju, na drugi strani
               pa omogoča oziroma prejudicira pod določenimi pogoji dodatno zadolževanje, zato bo
               zavrnitev zakona lahko dala tudi pozitiven signal mednarodnim finančnim trgom, saj
               dodatnega zadolževanja ne bo.</p>
               <p>Po razpravi je odbor sprejel sklep, da Predlog zakona o spremembah in dopolnitvah
               Zakona o javnih financah, nujni postopek, ni primeren za nadaljnjo obravnavo. Hvala
               lepa.</p>
            </sp>
            <sp xml:id="SDZ6-Izredna-06-2012-02-02.sp28">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Za predstavitev stališča do predloga matičnega delovnega telesa dajem besedo Vladi,
               ki je predlagateljica zakona. Besedo ima gospa Mateja Vraničar, državna
               sekretarka.</p>
            </sp>
            <sp xml:id="SDZ6-Izredna-06-2012-02-02.sp29">

               <speaker>MATEJA VRANIČAR:</speaker>

               <p>Spoštovani gospod predsednik, spoštovane poslanke, poslanci.</p>
               <p>Javnofinančna nestabilnost v evrskem območju zahteva okrepitev javnofinančne
               discipline in preglednost proračunskega načrtovanja. V okviru Evropske unije je bil
               tako v novembru 2011 sprejet paket zakonodajnih predlogo, katerih namen je okrepiti
               fiskalno odgovornost držav članic. Predlog zakona, ki je pred vami, je slovenski
               odziv na te razmere. Vlada se zaveda svojih omejenih pristojnosti v času od
               izglasovanja nezaupnice, hkrati pa se zavedamo tudi svoje odgovornosti, da kljub
               omejenim pristojnostim naredimo vse, kar je v naši moči, da bodo slovenski odzivi na
               nastale javnofinančne razmere hitri in vsebinsko ustrezni. Zato se je Vlada po
               posvetovanju in pridobljenem soglasju vseh vodij parlamentarnih strank odločila
               predložiti predlog zakona Državnemu zboru v sprejetje.</p>
               <p>Predlog zakona je pomemben predvsem zaradi treh vzrokov. Prvič. S tem zakonom se v
               slovensko zakonodajo prenaša direktiva Evropskega sveta o zahtevah v zvezi s
               proračunskimi okviri držav članic in zato se v proračunski postopek uvaja nov akt –
               srednjeročni fiskalni okvir, in tej novosti se prilagaja celoten postopek
               vsakoletnega državnega proračuna. Drugič. Predlog zakona uvaja transparentna in jasna
               fiskalna pravila in pomeni pomemben korak v smeri oblikovanja pravnih podlag za
               postopno konsolidacijo javnih financ ter okrepi vlogo fiskalnega sveta z namenom, da
               se zagotovi še dodaten nadzor nad ustreznostjo proračunskega načrtovanja in obsegom
               javne potrošnje. Tretjič. Zakon prinaša pravno podlago za ukrepanje za morebiti
               potrebno blažitev posledic finančne krize.</p>
               <p>Spoštovane poslanke in poslanci! Z obžalovanjem moram ugotoviti, da je odbor
               Državnega zbora včeraj po zelo kratki razpravi izglasoval sklep, da zakon ni primeren
               za nadaljnjo obravnavo. Opozorjeno je bilo na številne pripombe Zakonodajno-pravne
               službe Državnega zbora, vendar če te pripombe podrobneje proučimo, lahko ugotovimo,
               da je velika večina pripomb redakcijske oziroma nomotehnične narave in postavljenih
               je bilo nekaj sistemskih vprašanj. Dejstvo je, da je namen obravnave predloga zakona
               na delovnih telesih Državnega zbora, da se proučijo morebitni sistemski pomisleki v
               vsebini in da se odpravijo morebitne tehnične pomanjkljivosti besedila. In to bi bilo
               mogoče in možno opraviti tudi ob obravnavi tega predloga zakona, kot je bilo v
               številnih drugih primerih v kateremkoli od preteklih mandatov.</p>
               <p>Hkrati je bilo opozorjeno, da predložitev tega zakona presega pristojnosti vlade v
               odhajanju. Naj ponovno spomnim, kar sem že prej omenila, da je bila predložitev tega
               zakona dogovorjena med vodji parlamentarnih strank. Opozoriti pa kaže tudi na prakso
               ob sprejetju nujnih ukrepov za spopadanje s finančno oziroma ekonomsko krizo, prav
               tako ob prehodu iz enega mandata v drugega – konec leta 2008.</p>
               <p>Zavrnitev tega predloga zakona bi lahko, ponavljam – bi lahko imela neposredne
               negativne posledice na položaj Republike Slovenije na mednarodnih finančnih trgih,
               posredne posledice pa tudi na položaj slovenskih finančnih institucij in gospodarskih
               družb na teh trgih. Eden od razlogov za nižanje bonitetnih ocen Slovenije in naših
               finančnih institucij s strani mednarodnih bonitetnih hiš je namreč tudi nejasen
               srednjeročni načrt javnofinančne konsolidacije v državi. S tem predlogom zakona bi
               lahko dali nedvoumen signal, kako se bomo tega problema lotili in v kako intenzivnih
               korakih bomo zagotovili vzdržnost javnih financ. Zavedati se je treba, da predlog
               zakona predstavlja le prvi korak, slediti morajo številni izvedbeni koraki na
               številnih drugih področjih.</p>
               <p>Spoštovani, upoštevaje vse navedeno vam predlagam, da ponovno premislite, ali je
               odločitev za zaustavitev zakonodajnega postopka s tem predlogom zakona res odločitev
               v skladu z izjavami, ki smo jih v preteklih dneh in teh dneh slišali v tem prostoru
               in v dobro te države. Predlagam, da sklepa, kakršnega je sprejel včeraj Odbor za
               finance in monetarno politiko... / izklop mikrofona/</p>
            </sp>
            <sp xml:id="SDZ6-Izredna-06-2012-02-02.sp30">

               <speaker>PREDSEDNIK DR. GREGOR VIRANT:</speaker>

               <p>Zahvaljujem se državni sekretarki. Sledi predstavitev stališč poslanskih skupin.</p>
               <p>V imenu Poslanske skupine Državljanske liste Bojan Starman.</p>
            </sp>
            <sp xml:id="SDZ6-Izredna-06-2012-02-02.sp31">

               <speaker>BOJAN STARMAN (PS DLGV):</speaker>

               <p>Hvala lepa za besedo. Vsem skupaj prav lep pozdrav!</p>
               <p>Poslanci Državljanske liste bomo podprli predlog odbora, ki pravi, da je Predlog
               zakon o spremembah in dopolnitvah Zakona o javnih financah neprimeren za nadaljnjo
               obravnavo. Naštel bi nekaj razlogov, zakaj smo se tako odločali.</p>
               <p>Prvič bi povedal, da s tem, ko bi sprejeli ta zakon po hitrem postopku, se ne bi
               stanje v javnih financah popolnoma nič izboljšalo. Druga stvar se mi zdi, da je nujno
               treba dati novi vladi, ki bo odgovarjala in bo uravnala in planirala javne finance v
               naslednjih letih, da lahko pregleda ta predlog zakona, da ga lahko dopolni oziroma
               tudi ugotovi, če so nekatere postavke, ki jih zakon prinaša, pravilne. Nikjer nisem
               zasledil točnega podatka, kakšno je na današnji dan stanje celotnega dolga države,
               ali je mogoče že večji kot 48 %, ali je mogoče še kje kaj, česar ne vemo, in sprejeti
               zakon, da bi morali postaviti ta limit maksimalne mogoče zadolžitve, bi bilo mogoče
               lahko nepravilno. Ravno tako je glede dolgov, kjer se vprašamo, ali je 20-odstotna
               kapica oziroma omejitev prava, previsoka oziroma prenizka. Zatorej bi bilo prav, da
               nova vlada pripravi spremembe tega zakona in ga predlaga v Državnem zboru v
               sprejetje, saj to vendar daje okvir, kaj in kako se bo poslovalo z javnimi financami
               naprej.</p>
               <p>Še eno stvar bi povedal. Mi smo sprejeli dve pobude glede omejevanja javne porabe.
               Imamo tudi na nek način predlog, da v ustavo zapišemo, da je lahko maksimalni dolg
               države in poroštev – določen je 48 %. O tem se še dogovarjamo, ali bomo to naredili,
               ali bomo zapisali in prav je, da se tudi to razčisti, kje bomo to zapisali. Vsi vemo,
               da je zadolževanje treba ustaviti in trošiti toliko, kolikor ustvarimo.</p>
               <p>Naslednja stvar. Vidimo, da je na tem področju Evropa kar precej aktivna in
               pripravlja še dodatne ukrepe, kako bi na nek način uredila poslovanje s posameznimi
               nacionalnimi fiskalnimi problemi in kako se bo to planiralo, kako se bo nadzorovalo
               in kako bi se kaznovalo tiste, ki ne bodo delali tako, kot so se zavezali v svojih
               aktih.</p>
               <p>Naša služba za zakonodajo je imela zelo veliko pripomb. Zakon bi bilo težko z
               amandmaji tako popraviti, da bi bil ustrezen.</p>
               <p>Še posebej me je razjezil, ko sem natančneje bral zakon, podatek, da se lahko izven
               tega okvira, kot bo sprejet, o javnih financah pa odloči neomejeno za dodatne
               investicije in garancije v naš finančni sektor. Res se mi zdi to zelo neprimerno, da
               je sploh prišlo do takega predloga, ker dokler ne bom videl, kam je ta denar šel in
               kam so ti ogromni krediti šli, ki jih banka prenesla v gospodarstvo in ne vem še kam,
               toliko časa mislim, da ne smemo odobriti nobene dodatne kapitalizacije nobeni dodatni
               banki. To je popolnoma neresno. Da to poskušamo postaviti in zapisati v zakon, ki bi
               na nek način po bližnjici omogočal raznorazne dokapitalizacije in pomoč bankam, pa
               mislim, da ta način ni primer. Tudi glede oblike dela, ki ga zakon prinaša, kakšna je
               vloga Fiskalnega sveta itd., mislim, da je prav, da se o tem odloča nova vlada, ali
               ga potrebuje, na kakšen način ga potrebuje, kje naj ta Fiskalni svet deluje: v okviru
               parlamenta ali v okviru vlade. To je treba preveriti.</p>
               <p>Zato mislim, da je dovolj razlogov in nobene škode, da se zakona takega, kot je, ne
               podpre. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp32">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Besedo ima gospod Ivan Hršak v imenu Poslanske skupine DeSUS.</p>
            </sp>
            <sp xml:id="SDZ6-Izredna-06-2012-02-02.sp33">

               <speaker>IVAN HRŠAK (PS DeSUS):</speaker>

               <p>Spoštovani predsednik, spoštovane kolegice in kolegi!</p>
               <p>Predstavil bom stališča Poslanske skupine DeSUS glede Predloga zakona o spremembah in
               dopolnitvah Zakona o javnih financah.</p>
               <p>Poslanci Poslanske skupine DeSUS bomo podprli predlog sklepa, da predlog zakona ni
               primeren za nadaljnjo obravnavo. Naš glavni pomislek, ki smo ga imeli v Poslanski
               skuini DeSUS, je bil ta, da je predlagatelj želel Fiskalni svet prenesti v
               pristojnost Državnega zbora, kar po naši oceni ni bila niti učinkovita in niti
               primerna rešitev. Prav tako menimo, da je bilo samo besedilo predloga zakona napisano
               precej površno in nedodelano, saj je imela Zakonodajno-pravna služba Državnega zbora
               pripombe k več kot polovici členov.</p>
               <p>Prepričani smo, da očitki, da bo nesprejetje tega predloga zakona naletelo na
               neodobravanje mednarodnih finančnih trgov, niso na mestu, kajti glede na napovedane
               spremembe ustave z vključitvijo zlatega fiskalnega pravila bo Slovenija dokazala, da
               se bomo z nastalo krizo spopadli z vso resnostjo.</p>
               <p>Kot že povedano, bomo poslanci Poslanske skupine DeSUS podprli predlog sklepa, da
               predlog zakona ni primeren za nadaljnjo obravnavo. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp34">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Besedo ima Mihael Prevc v imenu Poslanske skupine Slovenske ljudske stranke.</p>
            </sp>
            <sp xml:id="SDZ6-Izredna-06-2012-02-02.sp35">

               <speaker>MIHAEL PREVC (PS SLS):</speaker>

               <p>Hvala za besedo, še enkrat. Spoštovani!</p>
               <p>Tudi pri tej noveli zakona gre pravzaprav za predlog, ki je bil vložen že lani
               jeseni, a ga je prehitela takratna razpustitev Državnega zbora. V tistem času je
               zakon deloma, vsaj v okviru omejevanja javnega zadolževanja in dajanja državnih
               poroštev, resnično sledil razmišljanju večine strank, da se postavijo jasni zakonski
               okviri državnega zadolževanja. Danes pa je politična situacija nekoliko drugačna.</p>
               <p>Prav vse parlamentarne stranke so se namreč pred tedni dogovorile, da bodo v ustavo
               jasno zapisale zgornjo dopustno mejo javnega dolga in opredelile raven javnih
               poroštev. Tudi pri tem predlogu novele zakona gre, tako kot pri tistem prejšnjem o
               razvojnem načrtovanju, za določene rešitve, ki si jih je zastavila odhajajoča vlada v
               okviru upravljanja in vodenja javnih financ. Po našem prepričanju so to storili vsaj
               leto, če ne dve, tri leti prepozno. Trenutno se sestavlja nova vlada, ki si bo –
               upam, da že kmalu – tudi na javnofinančnem področju pripravila svoje prednostne
               naloge. Žalostno bi bilo, da bi ravno ta zakon odhajajoča vlada pustila kot del svoje
               neslavne zapuščine stanja javnih financ.</p>
               <p>V Slovenski ljudski smo skoraj ves minuli mandat opozarjali, da ni tolikšen problem v
               absolutni višini slovenskega javnega dolga, temveč v njegovem trendu naraščanja. To,
               da neki vladi uspe v samo treh letih podvojiti javni dolg države, se preprosto nikoli
               več ne sme zgoditi. Nihče nima mandata za tako potezo, če seveda ne gre res za
               določeno izredno določeno izredno stanje.</p>
               <p>V Slovenski ljudski stranki sicer razmišljamo še naprej, še dlje od izključno
               preprostega omejevanja državnih dolgov. Zavzeli se bomo za iskanje rešitev, ki bi na
               nek način v času visoke gospodarske aktivnosti zavezovala aktualno politiko, da
               oblikuje določene rezerve oziroma da včasih, ko je gospodarska rast visoka, aktivno
               dela na zmanjševanju obsega državne zadolžitve. Enako velja tudi za državna
               poroštva.</p>
               <p>Časi na svetovnih kapitalskih trgih so turbulentni. V območju Evropske unije se lahko
               zgodi marsikaj in v tem oziru se tudi naložbe, za katere jamči država, razmeroma
               hitro lahko spremenijo v dejansko finančno obremenitev že tako šibkega proračuna.
               Zato je nujna previdnost tudi na področju državnih poroštev. Ob vsem tem pa velja
               jasno povedati tudi naslednje. Nova koalicija, v kateri nastopa tudi Slovenska
               ljudska stranka, se je zavezala k varčevanju in racionalizaciji. Slovenija si namreč
               tolikšnih finančnih izdatkov za tekočo porabo preprosto ne more več privoščiti.
               Poceni denarju na zunanjih trgih je dokončno odklenkalo in prav dobro se zavedamo, da
               je časov, ko smo trošili dve milijardi evrov več, kot je ustvarilo naše gospodarstvo,
               nepreklicno konec. Zato so povsem odveč strahovi opozicije, da se obnašamo nenačelno
               in si z zavrnitvijo tega zakona kakor koli puščamo odprta vrata za kakršno koli
               nadaljnje povečevanje proračunskih odhodkov. Ta koalicija je volivkam in volivcem
               obljubila racionalnejšo in učinkovitejšo državo, ki bo ustvarjala okolje za razvoj
               podjetništva, in verjamem, da na tej zavezi stoji ali pa pade.</p>
               <p>V Poslanski skupini Slovenske ljudske stranke torej pričakujemo, da bomo obravnavano
               materijo ustavno uredili, zato ne vidimo razloga za sprejetje tega zakona. Tako bomo
               podprli sklep, da zakon ni primeren za nadaljnjo obravnavo. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp36">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>Besedo ima Jožef Horvat v imenu Poslanske skupine Nove Slovenije.</p>
            </sp>
            <sp xml:id="SDZ6-Izredna-06-2012-02-02.sp37">

               <speaker>JOŽEF HORVAT (PS NSi):</speaker>

               <p>Hvala lepa, gospod predsednik. Spoštovane poslanke, spoštovani poslanci. Spoštovana
               državna sekretarka!</p>
               <p>V Novi Sloveniji smo pozdravili odločitev predsednikov parlamentarnih strank 17.
               januarja letos, da bo Državni zbor obravnaval paket šestih zakonov, ki jih je v
               procedura poslala vlada, ki opravlja tekoče posle. Takrat je kazalo, da je do nove
               slovenske vlade še zelo daleč in najbrž še nihče ni vedel, da bomo 28. januarja
               dobili mandatarja. Zato je bil dogovor predsednikov parlamentarnih logičen, predvsem
               ob zavedanju, da Slovenija že pol leta ne izvaja ukrepov, nujno potrebnih zaradi
               zahtevnih mednarodnih, pa tudi domačih finančnih in gospodarskih razmer. Ti zakoni
               naj bi odgovorili na nekatere ključne izzive.</p>
               <p>Mislim, da je danes pravi trenutek, da slovenski javnosti povemo, da se predsedniki
               parlamentarnih strank ob odločitvi, da Državni zbor obravnava paket šestih zakonov,
               niso zavezali, da bodo zakoni tudi sprejeti. Predsedniki parlamentarnih strank pač
               sami ne sprejemajo zakonov. V Sloveniji imamo parlamentarno demokracijo in se zakoni
               sprejemajo izključno v tej hiši, v Državnem zboru, ne pa v Vili Podrožnik, ki je
               sicer zelo primerna hiša, vendar le za zgolj načelna politična usklajevanja, ki jih
               je bilo v preteklosti kar nekaj in so bila koristna za Slovenijo.</p>
               <p>Predsedniki parlamentarnih strank so na političnem vrhu tudi soglasno sklenili, da
               poslanske skupine pozovejo k spremembi ustave, v ustavo pa bi zapisali zlato pravilo
               najvišje dovoljene zadolžitve države. Vse omenjene dogovore predsednikov
               parlamentarnih strank smo uresničili oziroma jih uresničujemo. Paket s strani
               odhajajoče vlade predlaganih zakonov obravnavamo, Državni zbor je že ustanovil
               Ustavno komisijo, ki bo kot prednostno nalogo obravnavala vprašanje fiskalnega
               pravila in iskala optimalne ustavne rešitve za dikcijo v ustavo zapisanega tako
               imenovanega zlatega pravila, po katerem javni dolg ne sme preseči določene
               višine.</p>
               <p>V Novi Sloveniji se zavedamo, da predstavlja uzakonjenje omejitev javnega dolga v
               vzdržne okvire prilagoditev zahtevam Evropske zveze, čeprav mora bolj kot višina
               javnega dolga slovenske države skrb zbujati njegova dinamika naraščanja in
               nepripravljenost odreči se prevelikim stroškom in porabi. Menimo, da do splošne krize
               ni prišlo zaradi državnih dolgov, ampak zaradi dogajanj in nepravilnosti v finančnem
               sektorju, posledice pa naj bi reševali preko državnih dolgov in omejitev.</p>
               <p>V Novi Sloveniji se zavzemamo za omejitev nenadzorovanega trošenja in za ustreznejši
               pristop k varčevanju, pri tem pa menimo, da se problem ne more rešiti zgolj z
               omejitvami, zapisanimi v zakonu. Prepričani smo, da bi bilo treba pozornost nameniti
               že sprejetim ukrepom, ki niso bili izpeljani učinkovito in v zadostni meri, na kar v
               svojih dokumentih opozarja tudi Računsko sodišče. Podrobnejša analiza javnih naročil
               bi nedvomno nakazala možnost, da se z manj porabljenimi sredstvi dosežejo zastavljeni
               cilji in večji prihranki. Opozorilo velja tudi v odnosu države do donosnosti
               državnega premoženja, ki je slabo, in ni pričakovati boljših rezultatov, če se ne bo
               zaostrila odgovornost pri sprejemanju odločitev in pri nadzoru. Na včerajšnji seji
               Odbora za finance in monetarno politiko se z zavrnitvijo novele Zakona o javnih
               financah ni zgodilo nič dramatičnega za Slovenijo in zaradi tega Slovenija ne bo
               dobila še slabših bonitetnih ocen. Ključni pozitivni signal Slovenije Evropski
               komisiji, Evropski centralni banki, Mednarodnemu denarnemu skladu pa je gotovo
               dejstvo, da bomo v Sloveniji čez nekaj dni imeli novo vlado s polnimi pooblastili, ki
               bo odgovornost za javne finance vzela v svoje roke in najbrž kmalu Državnemu zboru
               tudi predlagala povsem nov zakon o javnih financah.</p>
               <p>S tem je utemeljena naša zavrnitev predloga novele zakona o javnih financah in
               današnje glasovanje za predlagani sklep. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp38">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>V imenu Poslanske skupine Pozitivna Slovenija mag. Alenka Bratušek.</p>
            </sp>
            <sp xml:id="SDZ6-Izredna-06-2012-02-02.sp39">

               <speaker>MAG. ALENKA BRATUŠEK (PS PS):</speaker>

               <p>Spoštovane gospe in gospodje, predsedujoči, gospa državna sekretarka!</p>
               <p>Zakon o javnih financah je bil prvič sprejet že leta 1999 in nekajkrat minimalno
               korigiran. Včeraj je bilo na Odboruza finance povedano, da je zakon nujno celovito
               prenoviti. Lahko se strinjamo s tem, verjetno pa bo to terjalo kar nekaj dragocenega
               časa, ki ga nimamo, če želimo našim ljudem in državi dobro.</p>
               <p>Naj spomnim. Predlog zakona o spremembah in dopolnitvah Zakona o javnih financah, ki
               ga je pripravila vlada v odhajanju, je bil v Državni zbor posredovan skladno z
               dogovorom vseh parlamentarnih strank oziroma predsednice in predsednika naših strank.
               Strinjali so se, da se pripravi paket zakonov, ki so nujni in bi lahko pozitivno
               vplivali na stanje v naši državi. Glede na včerajšnje dogajanje na Odboru za finance,
               nova koalicija očitno misli, da je javnofinančne krize v Sloveniji od sobote dalje
               konce, kot da smo že samo z izvolitvijo novega predsednika vlade naredili dovolj, in
               da nam bodo finančni trgi bolj zaupali. Na žalost ni tako. Glede na mnenje
               Zakonodajno-pravne službe zakon, takšen kot je, res ni primeren za nadaljnjo
               obravnavo, bi se ga pa z malo truda na včerajšnjem odboru dalo spraviti v formo, ki
               bi omogočala sprejetje, če bi bil interes seveda.</p>
               <p>Spoštovani kolegice in kolegi nove koalicije, vi ste se odločili drugače. Verjetno
               ste nam želeli pokazati, kdo je po novem šef, in vso pravico imate za to, vendar
               poleg pravice ste v soboto prevzeli tudi veliko odgovornost. In zato ker je
               odgovornost vaša, smo vam prepustili tudi odločitev in se pri glasovanju o vašem
               predlogu, predlogu SDS, da zakon ni primeren za nadaljnjo obravnavo, na včerajšnjem
               odboru vzdržali.</p>
               <p>Težko nas boste prepričali, da bo za slabo ali morebiti, upajmo, da ne, še slabše
               stanje v državi kriva pretekla vlada ali celo uradniki, kot smo včeraj že lahko
               slišali – uradniki ne odločajo o politiki vlade, in verjetno to dobro veste. Veliko
               besed je bilo povedanih v zadnjem času z vaše strani, kaj vse boste naredili. Kot že
               rečeno, imate vso pravico, ampak tudi veliko odgovornost. Upam, da se je zavedate.
               Sprememba zakona o javnih financah bi bila pozitiven signal, da vemo, kaj je treba
               narediti. V Pozitivni Sloveniji to spremembo še vedno podpiramo, zavedamo pa se, da
               bi bilo treba pripraviti in sprejeti kakšen amandma, da bi zakon lahko bil
               sprejet.</p>
               <p>Nova koalicija, sami ste izbrali drugačno pot. Odgovornost za stanje v državi boste
               nosili vi. In če ocenjujete, da je pot, o kateri se je strinjal tudi vaš predsednik,
               napačna, vas pri tem ne bomo ovirali in se tudi danes pri glasovanju vzdržali.</p>
            </sp>
            <sp xml:id="SDZ6-Izredna-06-2012-02-02.sp40">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>V imenu Poslanske skupine Slovenske demokratske stranke mag. Andrej Šircelj.</p>
            </sp>
            <sp xml:id="SDZ6-Izredna-06-2012-02-02.sp41">

               <speaker>MAG. ANDREJ ŠIRCELJ (PS SDS):</speaker>

               <p>Hvala lepa. Spoštovani gospod predsednik, spoštovana državna sekretarka, spoštovane
               poslanke in poslanci!</p>
               <p>Slovenska demokratska stranka je predlog Zakona o javnih financah proučila. Proučila
               je mnenje Zakonodajno-pravne službe, proučila in ugotovila je številne vsebinske
               pomanjkljivosti, ravno tako vprašanje glede dolga, višine dolga in skratka tudi
               dolgoročnega padca zadolževanja v Sloveniji. Slovenska demokratska stranka je zato
               tudi predlagala sklep, da ta zakon ni primeren za nadaljnjo obravnavo. Tukaj ne gre
               za nikakršno kazanje mišic, tukaj ne gre za to, da bi nekdo želel nek predlog zakona
               vnaprej označiti kot slab, ampak na podlagi natančne proučitve vseh mnenj, ki so bila
               dana, tudi dejstva, da glede tega zakona ni bil voden socialni dialog oziroma dialog
               s socialnimi partnerji, smo predlagali takšno odločitev. Menimo, da je prav tako.
               Nihče, predvsem pa nova koalicija ne beži od odgovornosti, zavedamo se je, da je delo
               treba narediti kakovostno, strokovno in na temeljih, ki bodo zagotovili dolgoročno
               stabilnost javnih financ v državi. Stabilnost javnih financ v državi bo temeljila na
               uravnovešenem proračunu oziroma proračunih javnih blagajn in seveda na omejevanju,
               strogem omejevanju, zadolževanja. Navsezadnje so to tudi cilji Evropske unije.</p>
               <p>Skratka, mi tudi ne mislimo, da je krize konec, mislimo pa, da je z neko dolgoročno
               politiko, ki bo dala fiskalni okvir in finančni okvir za državo, mogoče prepričati
               mednarodno javnost, mogoče prepričati investitorje, da bodo tudi bonitetne ocene v
               tej državi pričele rasti. Zavedamo se, da je to pogoj za zdravo gospodarstvo, zato da
               bo denar cenejši na trgu, zato da bodo podjetja imela nižje obrestne mere in seveda
               zato da bodo na podlagi tega tudi konkurenčnejše.</p>
               <p>Vsebino zakona lahko razdelimo na štiri področja. Prvo področje se nanaša na
               obveznost priprave srednjeročnega javnofinančnega okvira na podlagi direktive
               Evropske unije – nova vlada bo imela za to čas. Čas, da si bo sama določila, na
               kakšen način in kako in po katerih postopkih bo pripravila javnofinančni okvir
               delovanja in ga predložila Državnemu zboru.</p>
               <p>Drugi vsebinski okvir se nanaša na zgornjo mejo javnofinančnih izdatkov za naslednjih
               pet let, določeno je 48 % bruto domačega proizvoda in obseg poroštev, ki ne sme
               preseči 20 %. Ta številka je bila dana. Dana je bila, ne vem na podlagi kakšnih
               analiz, dana je bila verjetno kot posnetek sedanjega stanja. Ne vemo, ali je bila
               previsoka, prenizka, kaj je zajeto v teh 48 %. Navsezadnje menimo, da bi bilo tukaj
               treba narediti dolgoročni padec dolga sektorja države za celotno mandatno obdobje. To
               bi tudi dalo, bom rekel, večjo verodostojnost tej državi, da bi pokazala mednarodni
               javnosti, da dejansko misli resno. To bo nova vlada predložila Državnemu zboru in to
               bo nova vlada naredila in seveda v okviru Ustavne komisije, ki je ustanovljena ravno
               zato, da bi določili, kakšno zadolževanje naj bi bilo v tej državi in na kakšnih
               osnovah dejansko to zadolževanje zmanjšati; navsezadnje zmanjšati dolg javnega
               sektorja oziroma države, ki danes znaša 16 milijard.</p>
               <p>Tretje področje je vprašanje Fiskalnega sveta. Menimo, da je treba Fiskalni svet
               urediti tako, da bo od njega večja učinkovitost in da bo tudi večja dodana vrednost
               za tiste, ki odločajo o fiskalnih vprašanjih. Lahko govorimo tudi o nekaj kritičnih
               stavkih glede samega Fiskalnega sveta.</p>
               <p>Kot zadnje, v tem zakonu je tudi določeno, kdaj pa državi ni treba upoštevati tega
               merila 48 % bruto domačega proizvoda. Menimo, da je to nekaj, kar dejansko ne sledi
               temeljnemu pravilu.</p>
               <p>Zaradi tega v Slovenski demokratski stranki menimo, da zakon ni primeren za nadaljnjo
               obravnavo in da se dejansko tudi zavrne oziroma ustavi njegov postopek. Hvala
               lepa.</p>
            </sp>
            <sp xml:id="SDZ6-Izredna-06-2012-02-02.sp42">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>In še v imenu Poslanke skupine Socialnih demokratov Matevž Frangež.</p>
            </sp>
            <sp xml:id="SDZ6-Izredna-06-2012-02-02.sp43">

               <speaker>MATEVŽ FRANGEŽ (PS SD):</speaker>

               <p>Spoštovane in spoštovani!</p>
               <p>Socialni demokrati obžalujemo, da je nova koalicija zavrnila novelo Zakona o javnih
               financah.</p>
               <p>Januarsko srečanje predsednikov parlamentarnih strank smo Socialni demokrati razumeli
               kot veliko priložnost, da slovenska politika udejanji visoko soglasje o nujnih
               ukrepih za povrnitev zaupanja v Slovenijo, da smo kot država in kot skupnost sposobni
               sprejemati odločitve za stabilizacijo javnih financ in za nadaljevanje zastale
               reformne politike. Veseli smo bili doseženega soglasja o pričakovanju, da bo to morda
               prvi korak k skupnemu, bolj povezanemu delovanju za zagotovitev vzdržnosti javnih
               financ in povrnitev zaupanja mednarodnih finančnih trgov v Slovenijo.</p>
               <p>Del doseženega soglasja je bila tudi podpora noveli Zakona o javnih financah kot
               normativnem okviru za preprečitev nadaljnje rasti javnega dolga kot uresničitve ideje
               o fiskalnem pravilu. Predsedniki strank so soglašali, da se spremembe Zakona o javnih
               financah obravnavajo prednostno in po nujnem postopku. Ali sedaj, ko je
               desnosredinska koalicija izvolila mandatarja, reševanje države ni več nujno? Bojimo
               se, da je to nadaljevanje, v tem mandatu pa začetek velikega razkoraka med besedami
               in dejanji.</p>
               <p>Desnosredinska koalicija se je po našem prepričanju odločila za slabo sporočilo. V
               prvi vrsti je to slabo sporočilo o njej sami, saj očitno politični interes še naprej
               prevladuje nad skupno koristjo. Gotovo pa je to tudi slabo sporočilo o Sloveniji, da
               smo kljub doseženemu soglasju zamudili priložnost za jasno določitev fiskalnega
               pravila v ključni zakon, ki ureja javne finance.</p>
               <p>Danes tudi na finančnih trgih ni več nobenega dvoma o vrednosti in pomembnosti
               zaupanja. Zaupanje pa se začne pri spoštovanju sklenjenega dogovora.</p>
               <p>Sprejetje novele Zakona o javnih financah razumemo kot nujno za določitev hitre in
               odločne fiskalne konsolidacije v skladu z dogovori Evropskega sveta. Slovenija bi s
               sprejetjem te novele na pospešen način pristopila k restavraciji zaupanja in domači
               in mednarodni javnosti poslala jasno sporočilo, da smo sprejeli enega od prvih
               potrebnih ukrepov za stabilizacijo javnih financ kot predpogoja za okrevanje
               gospodarstva, še posebej v času, ko padci bonitetnih ocen še dodatno otežujejo naš
               dostop do svežih finančnih virov.</p>
               <p>Ta parlament je soglašal s sklenitvijo fiskalnega pakta znotraj Evropskega sveta,
               zato je toliko bolj nerazumno, da se je vladna koalicija odločila za preprečitev
               sprejema sprememb Zakona o javnih financah, saj to neposredno pomeni preprečitev
               vnosa predlaganih določb fiskalnega pakta v Zakon o javnih financah. To bi bil tudi
               eden od prvih korakov za oblikovanje novega evropskega gospodarskega upravljanja kot
               nujno potrebnega za preprečitev novih etap dolžniške krize.</p>
               <p>Socialni demokrati ocenjujemo, da so predlagane rešitve Zakona o javnih financah
               potrebne za doseganje fiskalne sinhronizacije v Evropski uniji za povečanje
               stabilnosti celotnega evroobmočja. Socialni demokrati smo, glede na danes že omenjene
               pripombe, z amandmajem – glede na različna mnenja o smiselnosti omejevanja javnega
               dolga glede na delež v bruto domačem proizvodu, pa tudi stališča Zakonodajno-pravne
               službe – predlagali rešitev, ki bi začrtala pot zmanjšanja strukturnega primanjkljaja
               glede na višino dolga.</p>
               <p>Pripravljeni amandmaji so v celoti odgovorili tudi na pripombe Zakonodajno-pravne
               službe. Kljub temu da se ne strinjamo s pavšalnimi očitki o nedodelanosti zakona,
               posebej poudarjamo, da bi ob minimalni pripravljenosti zakon v zakonodajnem postopku
               lahko dodatno izboljšali. Naši amandmaji so bili namenjeni prav temu. Očitno imamo v
               tem državnem zboru nekaj začetniških težav z razumevanjem zakonodajnega postopka. Ne
               pričakovati, da bodo zakoni, ki bo jih nova vlada prinašala na naše mize, povsem
               usklajeni, da na njih ne bo imel nihče, še najmanj pa Zakonodajno-pravna služba
               nobenih pripomb. Motite se. Naša naloga je, da predložena gradiva obravnavamo in
               seveda tehtamo tudi pripombe, ki jih bomo dobili od zainteresirane javnosti in
               Zakonodajno-pravne službe. Velika količina pripomb še ne pomeni, da nek zakon ni
               primeren za nadaljnjo obravnavo.</p>
               <p>S sprejetjem zakona bi Slovenija torej pravočasno in na ravni zakonskega predpisa
               oblikovala fiskalna pravila za ustrezno fiskalno disciplino. Ker predlagane rešitve
               ne bodo pravočasno sprejete, se utegnemo soočiti tudi s posledicami, morda tudi s
               padanjem bonitetnih ocen.</p>
               <p>Socialni demokrati želimo in bomo ovira nerazumnim odločitvam... / znak za konec
               razprave/, zato bomo glasovali proti sklepu, da spremembe in dopolnitve Zakona o
               javnih financah niso primerne za nadaljnjo obravnavo, saj na ta način želimo doseči,
               da se zakon vrne na obravnavo na Odbor za finance, kjer bomo imeli možnost ta zakon
               tudi ustrezno izboljšati.</p>
            </sp>
            <sp xml:id="SDZ6-Izredna-06-2012-02-02.sp44">

               <speaker>PREDSEDNIK DR. GREGOR VIRANT:</speaker>

               <p>Hvala.</p>
               <p>S tem smo končali predstavitev stališč poslanskih skupin. O predlogu sklepa, da
               predlog zakona ni primeren za nadaljnjo obravnavo, bomo odločali v okviru glasovanj,
               ki se bodo pričela čez 15 minut.</p>
               <p>S tem prekinjam to točko dnevnega reda in prekinjam tudi sejo Državnega zbora, ki jo
               bomo z glasovanji nadaljevali ob 15.05.</p>
               <p><stage>(Seja je bila prekinjena ob 14.51 in se je nadaljevala ob 15.05.)</stage></p>
            </sp>
            <sp xml:id="SDZ6-Izredna-06-2012-02-02.sp45">

               <speaker>PODPREDSEDNIK JAKOB PRESEČNIK:</speaker>

               <p>Spoštovane kolegice in kolegi. Prosim, da zasedete svoja mesta.</p>
               <p>Prehajamo na glasovanje Državnega zbora o predlogih odločitev. Poslanke in poslance
               prosim, da preverite delovanje glasovalnih naprav. <title>Nadaljujemo s prekinjeno 2.
                  točko dnevnega reda, to je z obravnavo Predloga zakona o razvojnem načrtovanju,
                  nujni postopek.</title>
               </p>
               <p>Prehajamo na odločanje o naslednjem predlogu sklepa: Predloga zakona o razvojnem
               načrtovanju ni primeren za nadaljnjo obravnavo.</p>
               <p>Sprašujem, ali želi kdo obrazložiti glas Ugotavljam, da ne, zato prehajamo na
               glasovanje.</p>
               <p>Glasujemo. Navzočih je 76 poslank in poslancev, za je glasovalo 45, proti 10.</p>
               <p><stage>(Za je glasovalo 45.)</stage> <stage>(Proti 10.)</stage></p>
               <p>Ugotavljam, da je Državni zbor sklep sprejel, zato je zakonodajni postopek o predlogu
               zakona končan. <title>Nadaljujemo s prekinjeno 3. točko dnevnega reda, to je z obravnavo
                  Predloga zakona o spremembah in dopolnitvah Zakona o javnih financah, nujni
                  postopek.</title>
               </p>
               <p>Prehajamo na odločanje o naslednjem predlogu sklepa: Predlog zakona o spremembah in
               dopolnitvah Zakona o javnih financah ni primeren za nadaljnjo obravnavo.</p>
               <p>Sprašujem, ali želi kdo obrazložiti svoj glas Prosim. V imenu poslanske skupine? Ne,
               v lastnem imenu. Ali želi kdo v imenu poslanske skupine? <stage>(Ne želi.)</stage> Želi še kdo drug
               v lastnem imenu? <stage>(Ne.)</stage></p>
               <p>Gospod Srečko Meh, imate besedo.</p>
            </sp>
            <sp xml:id="SDZ6-Izredna-06-2012-02-02.sp46">

               <speaker>SREČKO MEH (PS SD):</speaker>

               <p>Spoštovane poslanke in poslanci!</p>
               <p>V zanimivi situaciji smo. Usklajevanje predsednikov strank je bilo, da gre zakon v
               proceduro. Danes pa je nekdo tukaj rekel, da ni potrebno, da ga sprejmemo. Ampak,
               tudi razpravljali nismo o tem zakonu in ne o prejšnjem zakonu, tudi razprave ni bilo.
               Tukaj koalicija kaže: ta trenutek je nepotrebno, ker bi lahko o tem zakonu pravzaprav
               razpravljali.</p>
               <p>Sem pa izjemno presenečen nad tem, kjer je predstavnik najmočnejše stranke povedal,
               da ima nova vlada čas, da bo pregledala in pripravila vse, kar je potrebno, o javnih
               financah. Če pa imamo čas, spoštovane poslanke in poslanci, sem pa do sedaj samo
               mislim, da samo časa nimamo, da mora vlada čim prej začeti delati. Če pa torej imamo
               čas, potem mislim, da lahko vložimo ustavno presojo o tem, ali je skladno tožilstvo
               dati pod ministrstvo za notranje zadeve, če torej ta čas imamo. Moj glas za to seveda
               bo.</p>
               <p>Sem pa proti temu, da se ta predlog sprejme, in mislim, da bi bilo prav razpravljati
               in sprejeti Zakon o javnih financah.</p>
            </sp>
            <sp xml:id="SDZ6-Izredna-06-2012-02-02.sp47">

               <speaker>PODPREDSEDNIK JAKOB PRESEČNIK:</speaker>

               <p>Hvala lepa za obrazložitev glasu. Ugotavljam, da so še želje po obrazložitvi glasu,
               zaradi tega se, prosim, prijavite. Prijava teče.</p>
               <p>Besedo ima mag. Andrej Vizjak.</p>
            </sp>
            <sp xml:id="SDZ6-Izredna-06-2012-02-02.sp48">

               <speaker>MAG. ANDREJ VIZJAK (PS SDS):</speaker>

               <p>Spoštovani!</p>
               <p>Sam bom podprl sklep, da zakon ni primerna podlaga za nadaljnjo obravnavo in na tej
               plenarni seji je seveda moč govoriti zgolj o tem sklepu.</p>
               <p>Razprava o tem zakonu, o rešitvah, je bila opravljena na Odboru za finance. Zakon
               vsebuje nekako štiri vsebinske sklope. Prvi govori o prenosu direktiv. Povedano je
               bilo, da ta prenos moramo opraviti do konca prihodnjega leta.</p>
               <p>Potem drugi sklop vprašanj tangira Fiskalni svet in premestitev Fiskalnega sveta iz
               okrilja Vlade v parlament. Mislim, da je prav, da se s tem izjasni Vlada, kajti
               Fiskalni svet je pravzaprav neko orodje vlade po sedanji ureditvi in bi bilo
               normalno, da se prihodnja vlada do tega opredeli.</p>
               <p>Tretji vsebinski sklop tangira to tako imenovano zlato pravilo. Predsedniki, kolikor
               vem, kolikor sem lahko prebral, so se dogovorili o tem, da je treba fiskalno oziroma
               zlato pravilo na nek način vključiti, in to tudi v ustavo, za to je Ustavna komisija,
               ki je začela svoje delo in bo verjetno tudi na koncu predlagala bodisi ustavne
               spremembe, bodisi spremembe zakonodaje, bodisi oboje. Nekako nelogično je, da bi
               prehitevali s tem pravilom v Zakonu o javnih financah, preden se ne zaključi ta
               diskusija.</p>
               <p>Četrti sklop vprašanj se nanaša na proračunski memorandum oziroma ustrezne druge
               načrte srednjeročnega planiranja javnih financ, to pa seveda spet tangira prihodnjo
               vlado.</p>
               <p>Mislim, spoštovani, da nimamo časa, tako kot ga tudi prejšnja vlada ni imela. Po moji
               oceni ti zakoni niso nič drugega kot piar odhajajoče vlade, ki je tik pred zdajci
               želela z nekimi posegi določiti nekoliko lepši vtis, nič bistvenega pa ukreniti.</p>
            </sp>
            <sp xml:id="SDZ6-Izredna-06-2012-02-02.sp49">

               <speaker>PODPREDSEDNIK JAKOB PRESEČNIK:</speaker>

               <p>Hvala lepa.</p>
               <p>Besedo ima mag. Andrej Šircelj.</p>
            </sp>
            <sp xml:id="SDZ6-Izredna-06-2012-02-02.sp50">

               <speaker>MAG. ANDREJ ŠIRCELJ (PS SDS):</speaker>

               <p>Hvala lepa. Spoštovani predsedujoči, spoštovane poslanke in poslanci!</p>
               <p>Sam bom glasoval za predlog sklepa, in sicer da ta zakon ni primeren za nadaljnjo
               proceduro predvsem zaradi tega, ker menim, da si mora nova vlada sama določiti obseg
               na način, kako bo delala in tudi seveda javnofinančni okvir in seveda toliko časa
               ima, toliko časa, da pripravi rebalans proračuna. Mislim, da se tudi ta čas ne more
               meriti v mesecih, morda se lahko meri v nekaj tednih, zato da bo v tem času na
               podlagi koalicijskega sporazuma predvidela, kakšen bo javnofinančni okvir, kakšno bo
               zadolževanje v naslednjem obdobju, kakšen bo primanjkljaj oziroma presežek proračuna
               in da seveda temu prilagodi tudi vse temeljne akte, na podlagi katerih je ta
               javnofinančni okvir določen in na podlagi katerega tudi deluje. Tukaj mislim predvsem
               na rebalans proračuna.</p>
               <p>Mislim, da je to pravilno, in mislim, da je prav, da celotno strategijo in celotno
               ekonomsko in finančno politiko ta vlada, prihajajoča vlada, določa in predlaga
               Državnemu zboru. Mi bomo pa seveda ugotovili, ali so ti predlogi sprejemljivi ali ne,
               in o tem odločali. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp51">

               <speaker>PREDSEDNIK JAKOB PRESEČNIK:</speaker>

               <p>Hvala lepa.</p>
               <p>Ugotavljam, da so še želje po obrazložitvi glasu, zato se prosim prijavite. Prijava
               teče.</p>
               <p>Gospod Matevž Frangež.</p>
            </sp>
            <sp xml:id="SDZ6-Izredna-06-2012-02-02.sp52">

               <speaker>MATEVŽ FRANGEŽ (PS SD):</speaker>

               <p>Spoštovani in spoštovane!</p>
               <p>Nekdo od predhodnikov je dejal, da je paket teh zakonov samo piarovski manever, zato
               da vlada v odhajanju izboljša svoj javni vtis. Motite se, če mislite, da gre samo za
               to. Ampak očitno vas najbolj moti to, da bi se morebiti na koncu etape tega
               triletnega mandata prejšnje vlade vendar izkazalo, da smo na eni strani imeli
               odgovorno oblast in neodgovorno opozicijo. Zdaj očitno prihajamo v obratno situacijo,
               ko imamo odgovorno opozicijo in neodgovorno oblast.</p>
               <p>Napačna so tolmačenja tistih, ki zagovarjajo stališče, da zakon ni primeren za
               nadaljnjo obravnavo. Ta zakon je, če menite, da mestoma prihaja do nedoslednosti, v
               zakonodajnem postopku mogoče popraviti. Socialni demokrati smo si za to tudi
               prizadevali, zato da bi, če hočete, v krepitvi medsebojnega zaupanja v tem parlamentu
               prisluhnili pripombam in poiskali najboljše rešitve. Zato smo ob amandmajih, ki so
               bili vloženi, imeli v predalu tudi obsežne amandmaje, ki so odgovarjali tudi na
               stališča Zakonodajno-pravne službe.</p>
               <p>Ampak poglejte, ko govorimo o stališčih okoli Fiskalnega sveta. Socialni demokrati
               razumemo dosedanje delovanje Fiskalnega sveta kot izjemno dobrodošlo, da je Fiskalni
               svet doslej opozarjal na mnoge stvari in seveda tudi Vladi nastavljal ogledalo pri
               sprejemanju ekonomskih politik. Skladno z dogovori na evropski ravni pa mora Fiskalni
               svet biti neodvisen organ. Preteklost pokaže, da ima nova koalicija seveda tudi
               težavo z neodvisnimi institucijami in morebiti je to eden od problemov.</p>
               <p>Ne gre za to, kako naj si nova vlada postavi okvir svojega delovanja; gre za
               vprašanje, kako bomo vsi skupaj v tem državnem zboru tlakovali pot za uspešnejše
               gospodarsko okrevanje v Sloveniji. Vsaj mislil sem, da nam gre za to.</p>
               <p>Glasoval bom proti predlaganemu sklepu.</p>
            </sp>
            <sp xml:id="SDZ6-Izredna-06-2012-02-02.sp53">

               <speaker>PREDSEDNIK JAKOB PRESEČNIK:</speaker>

               <p>Hvala lepa.</p>
               <p>Besedo ima gospod Gašpar Gašpar Mišič.</p>
            </sp>
            <sp xml:id="SDZ6-Izredna-06-2012-02-02.sp54">

               <speaker>GAŠPAR GAŠPAR MIŠIČ (PS PS):</speaker>

               <p>Spoštovani podpredsednik, kolegice in kolegi!</p>
               <p>Imam zelo enostavno vprašanje: Zakaj smo pravzaprav sploh sklicali izredno sejo? To
               je že 6. izredna seja. Očitno se nekam mudi, če sklicujemo izredne seje. Redne seje
               pravzaprav sploh nismo imeli v državnem zboru. To se pravi, če smo tako daleč, da je
               nujno sklicati in nujno obravnavati te zakone, ki jih potem tako kratko malo zavrnemo
               – s kom se pravzaprav igramo? Jaz koaliciji res želim srečo pri vodenju vlade in da
               bi čim prej pripravili vse potrebno, da se vendar začnemo resneje pogovarjati in
               dogovarjati, tudi konstruktivno sodelovati, da bi spravili našo državico, ki je v
               stanju, v kakršnem je, v boljšo finančno situacijo. Mislim, da je to zelo potrebno.
               Tukaj se ne sprenevedajmo in se ne igrajmo.</p>
               <p>Zagotavljam vam osebno, da si želim sodelovanja z vsakim, ki želi tej državi dobro.
               Mi smo tukaj, da odločamo, in upamo, da bomo lahko odločali o pravih stvareh in se ne
               sprenevedali in se igračkali, kot kaže z vsemi temi izrednimi sejami, s tem
               zavračanjem, da si podajamo pingpong žogice. S tem se ne bom strinjal. Zelo sem
               razžaloščen, zato ker se to tako dogaja in ker si dejansko podajamo drug drugemu.
               Upam, da bomo v naslednjih dneh, tednih –ne mesecih, tednih – tudi kaj koristnega
               storili za našo državo. Hvala.</p>
            </sp>
            <sp xml:id="SDZ6-Izredna-06-2012-02-02.sp55">

               <speaker>PREDSEDNIK JAKOB PRESEČNIK:</speaker>

               <p>Hvala lepa.</p>
               <p>Gospod Bojan Starman.</p>
            </sp>
            <sp xml:id="SDZ6-Izredna-06-2012-02-02.sp56">

               <speaker>BOJAN STARMAN (PS DLGV):</speaker>

               <p>Hvala lepa za besedo.</p>
               <p>Kot sem že prej povedal, bom predlog, ki je na mizi, podprl. Še enkrat bi povedal, da
               zaradi tega ne bomo imeli nič več ali nič manj. Želim, da bi čim hitreje začeli
               delati na – bolj je to birokratko dejanje, normiranje dejansko, kot je bilo rečeno –
               proračunu, rebalansu proračuna in na vseh tistih zakonih, ki naj bi povečali našo
               novoustvarjeno vrednost, odprli delovna mesta.</p>
               <p>Zato mislim, da s tem nič ne zgubljamo in da se je treba čim prej lotiti dela na
               pravem mestu. Hvala lepa.</p>
            </sp>
            <sp xml:id="SDZ6-Izredna-06-2012-02-02.sp57">

               <speaker>PODPREDSEDNIK JAKOB PRESEČNIK:</speaker>

               <p>Hvala lepa.</p>
               <p>Besedo ima gospod Franc Bogovič.</p>
            </sp>
            <sp xml:id="SDZ6-Izredna-06-2012-02-02.sp58">

               <speaker>FRANC BOGOVIČ (PS SLS):</speaker>

               <p>Lep pozdrav, spoštovani podpredsednik, kolegice in kolegi!</p>
               <p>Veseli me nekaj, da se v tej državi končno vsi strinjamo, da je situacija zelo resna
               in da je treba na nivoju javne porabe nekaj storiti in storiti tudi na ureditvi
               javnih financ. Hvaležen sem predsedniku vlade, gospodu Pahorju, da je sklical
               politične stranke skupaj in da so politične stranke dosegle prvi pogoj, se pravi
               politični konsenz na tem področju, se pravi, da imamo osnovno, da se okoli resnosti
               javnih financ odgovorno dogovorimo v bodoče. Žal je samo sprejetje dokumenta,
               številke, tu v parlamentu premalo. Mi moramo stopiti od tu naprej pred socialne
               partnerje, se pogovoriti, kaj to v resnici pomeni za realno življenje, to zapisati v
               rebalans proračuna za leto 2012 in na koncu sprejeti zakon, ustavne spremembe,
               ustavni zakon, s katerim bomo tudi omejili javno uporabo.</p>
               <p>Zato mislim, da je škoda, da bi na tej točki zgubljali preveč energije, in bojim se,
               da prehitevamo korake, zaradi katerih nas bo čez mesec ali pa še prej bolela glava,
               ko bomo videli, kaj to realno pomeni.</p>
               <p>Upam tudi, da Državni zbor ne bo naredil iste napake, kot jo je naredil Državni zbor
               v prejšnjem mandatu. Sporekli smo se in tudi odrekli medsebojnega pogovora,
               partnerstva, zaradi rebalansa 2007. Veste, o čem smo takrat govorili in zakaj smo se
               sporekli? Ali je knjigovodsko prav, da imamo 9 milijonov minusa ali 40 milijonov
               plusa na koncu leta 2007. Tri leta naprej smo delali od tisoč 600 do tisoč 800
               milijonov minusa. Situacija je resna in upam, da bo tako na strani koalicije in
               opozicije dovolj razuma, da se bomo resnično lotili tega problema in šli s temi
               koraki, zagotovo pa nimamo nobenega časa in nihče s tem korakom ne zavlačuje teh
               postopkov, ki so nujni potrebni.</p>
               <p>Glasoval bom za ta sklep in upam na to pripravljenost... / znak za konec razprave/
               vseh, da bomo naredili tako, kakor danes govorimo.</p>
            </sp>
            <sp xml:id="SDZ6-Izredna-06-2012-02-02.sp59">

               <speaker>PODPREDSEDNIK JAKOB PRESEČNIK:</speaker>

               <p>Hvala lepa.</p>
               <p>K besedi vabim gospoda Janka Vebra.</p>
            </sp>
            <sp xml:id="SDZ6-Izredna-06-2012-02-02.sp60">

               <speaker>JANKO VEBER (PS SD):</speaker>

               <p>Hvala za besedo.</p>
               <p>Sam bom nasprotoval predlaganemu sklepu, da zakon ni primeren za nadaljnjo obravnavo,
               iz enostavnega razloga, ker je vsebina tega zakona zelo dobro povzeta tudi z
               dogovorom znotraj Evropske unije oziroma znotraj evrskega območja. Slovenija mora
               tudi čim prej dati mednarodnim finančnim ustanovam zelo jasno sporočilo, da misli
               resno z obvladovanjem javnih financ. Iz dneva v dan se naš položaj na tujih finančnih
               trgih poslabšuje, denar je vedno dražji in če spremljam razprave, predvsem koalicije,
               imam občutek, da si boste vzeli 100 dni za premislek, ki je nekako nenapisano
               pravilo, da se med sabo dogovorite, kaj želite, česa ne. Ampak to pomeni izgubo
               dragocenega časa treh mesecev, pa najbrž še kaj, kajti, če računate na spremembo
               ustave – tukaj pa bodimo realni, postopek za spremembo ustave bo tekel lahko leto,
               lahko celo več, vmes bo ptreba sprejemati zelo jasne odločitve, ki bodo pomembna
               izhodišča tudi za obvladovanje javnih financ in tudi za usklajevanje tako s
               socialnimi partnerji kot z gospodarstvom.</p>
               <p>Prav velikih nasprotovanj pri tem zakonu dejansko ni bilo zaslediti z nobene strani,
               tako da če bi šel zakon naprej po proceduri, bi se lahko tudi ta dialog nadaljeval.
               Če zakona ne bo v proceduri, tudi dialog ne bo mogoč, predvsem pa bomo izgubili
               izjemno dragocen čas in tudi poslabšali položaj gospodarstva, poslabšali položaj
               države. Glasoval bom proti temu predlogu, kajti mislim, da zakon mora ostati v
               proceduri. Hvala.</p>
            </sp>
            <sp xml:id="SDZ6-Izredna-06-2012-02-02.sp61">

               <speaker>PODPREDSEDNIK JAKOB PRESEČNIK:</speaker>

               <p>Hvala lepa.</p>
               <p>Še enkrat sprašujem, ali želi še kdo obrazložiti svoj glas?</p>
               <p>Ugotavljam, da ne, zato prehajam na glasovanje o predlogu sklepa, da Predlog zakon o
               spremembah in dopolnitvah Zakona o javnih financah ni primeren za nadaljnjo
               obravnavo.</p>
               <p>Prehajamo na glasovanje. Glasujemo, glasovanje poteka. Navzočih je 79 poslank in
               poslancev, za je glasovalo 48, proti 9.</p>
               <p><stage>(Za je glasovalo 48.)</stage> <stage>(Proti 9.)</stage></p>
               <p>Ugotavljam, da je Državni zbor sklep sprejel, zato je zakonodajni postopek o predlogu
               zakona končan.</p>
               <p>S tem zaključujem to točko dnevnega reda. Zaključujem tudi 6. izredno sejo Državnega
               zbora.</p>
               <p>Hvala lepa. <title>Seja se je končala 2. februarja 2012 ob 15.25.</title>
               </p>
            </sp>
         </div>
      </body>
   </text>
</TEI>
