<?xml version="1.0" encoding="UTF-8"?><TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="SDZ6-Izredna-37-2013-05-31">
   <teiHeader>
      <fileDesc>
         <titleStmt>
            <title>Zapisniki sej Državnega zbora Republike Slovenije</title>
            <respStmt>
               <persName>Andrej Pančur</persName>
               <resp xml:lang="sl">Kodiranje TEI</resp>
               <resp xml:lang="en">TEI corpus encoding</resp>
            </respStmt>
         </titleStmt>
         <publicationStmt>
            <publisher>
               <orgName xml:lang="sl">Inštitut za novejšo zgodovino</orgName>
               <orgName xml:lang="en">Institute of Contemporary History</orgName>
               <ref target="http://www.inz.si/">http://www.inz.si/</ref>
               <address>
                  <street>Kongresni trg 1</street>
                  <settlement>Ljubljana</settlement>
                  <postCode>1000</postCode>
                  <country xml:lang="sl">Slovenija</country>
                  <country xml:lang="en">Slovenia</country>
               </address>
               <email>inz@inz.si</email>
            </publisher>
            <distributor>DARIAH-SI</distributor>
            <distributor>CLARIN.SI</distributor>
            <availability status="free">
               <licence>http://creativecommons.org/licenses/by/4.0/</licence>
               <p xml:lang="en">This work is licensed under the <ref target="http://creativecommons.org/licenses/by/4.0/">Creative Commons
                                Attribution 4.0 International License</ref>.</p>
               <p xml:lang="sl">To delo je ponujeno pod <ref target="http://creativecommons.org/licenses/by/4.0/">Creative Commons
                                Priznanje avtorstva 4.0 mednarodna licenca</ref>.</p>
            </availability>
            <date when="2019-01-10+01:00"/>
         </publicationStmt>
         <sourceDesc>
            <bibl>
               <idno type="custom" subtype="day">SZA|AD3A36E85D0D9D89C1257BEB002F39CA</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=VI&amp;type=sz&amp;uid=AD3A36E85D0D9D89C1257BEB002F39CA</idno>
            </bibl>
         </sourceDesc>
      </fileDesc>
      <profileDesc>
         <settingDesc>
            <setting who="#SDZ6-Izredna-37-2013-05-31.DZ" n="37">
               <name>Izredna</name>
               <date when="2013-05-31"/>
            </setting>
         </settingDesc>
         <particDesc>
            <listOrg>
               <org xml:id="SDZ6-Izredna-37-2013-05-31.DZ">
                  <orgName xml:lang="sl">Državni zbor Republike Slovenije</orgName>
                  <listEvent>
                     <head>Mandat</head>
                     <event n="6" notBefore="2011-12-16" notAfter="2014-08-01">
                        <label>6. mandat (2011-2014)</label>
                     </event>
                  </listEvent>
               </org>
            </listOrg>
         </particDesc>
      </profileDesc>
   </teiHeader>
   <text>
      <body>
         <div>


            <head>REPUBLIKA SLOVENIJA DRŽAVNI ZBOR</head>
            <stage type="session">37. izredna seja</stage>
            <stage type="chairman">Sejo je vodil predsednik Državnega zbora Janko Veber. </stage>
            <stage type="time">Seja se je začela ob 10. uri. </stage>


            <sp xml:id="SDZ6-Izredna-37-2013-05-31.sp1">

               <speaker>PREDSEDNIK JANKO VEBER:</speaker>

               <p>Spoštovani kolegice poslanke in kolegi poslanci, gospe in gospodje!</p>
               <p>Začenjam 37. izredno sejo Državnega zbora, ki sem jo sklical na podlagi drugega
               odstavka 58. člena in drugega odstavka 60. člena Poslovnika Državnega zbora.</p>
               <p>Obveščen sem, da se današnje seje ne morejo udeležiti naslednja poslanka in poslanci:
               gospa Janja Napast, gospod Jožef Horvat, mag. Andrej Šircelj, gospod Dragutin Mate in
               gospod Ljubo Žnidar. Na sejo sem vabil tudi predstavnike Vlade. Vse prisotne lepo
               pozdravljam.</p>
               <p>Prehajamo na <title>določitev dnevnega reda</title> 37. izredne seje Državnega zbora.
               Predlog dnevnega reda ste prejeli v četrtek, 30. maja 2013, s sklicem seje. O
               predlogu dnevnega reda bomo odločali v skladu z drugim odstavkom 64. člena Poslovnika
               Državnega zbora. Predlogov za širitev dnevnega reda nisem prejel, zato Državnemu
               zboru predlagam, da za današnjo sejo določi dnevni red, kot ste ga prejeli s
               sklicem.</p>
               <p>Prehajamo na odločanje o dnevnem redu. Poslanke in poslance prosim, da najprej
               preverite delovanje glasovalnih naprav.</p>
               <p>Glasujemo. Navzočih je 59 poslank in poslancev, za je glasovalo 59, proti nihče.</p>
               <p><stage>(Za je glasovalo 59.)</stage> <stage>(Proti nihče.)</stage></p>
               <p>Ugotavljam, da je dnevni red 37. izredne seje Državnega zbora določen.</p>
               <p>Prehajamo na <title>1. TOČKO DNEVNEGA REDA, TO JE NA OBRAVNAVO PREDLOGA ODLOKA O
                  RAZGLASITVI USTAVNEGA ZAKONA O SPREMEMBAH 90., 97. IN 99. ČLENA USTAVE REPUBLIKE
                  SLOVENIJE.</title>
               </p>
               <p>Državni zbor je na 36. izredni seji 24. maja 2013 sprejel Ustavni zakon o spremembah
               90., 97. in 99. člena Ustave Republike Slovenije. V skladu s prvim odstavkom 182.
               člena Poslovnika Državnega zbora Državni zbor razglasi ustavni zakon najkasneje 8.
               dan po njegovem sprejetju, razen če najmanj 30 poslancev zahteva, da se sprememba
               ustave predloži v potrditev volivcem na referendumu.</p>
               <p>Zahteva za razpis referenduma ne bo podana, saj me je 74 poslank in poslancev pisno
               obvestilo, da ne bodo zahtevali, da se sprememba ustave predloži v potrditev volivcem
               na referendumu. Zato lahko Državni zbor razglasi Ustavni zakon o spremembah 90., 97.
               in 99. člena Ustave Republike Slovenije. Ustavni zakon Državni zbor razglasi s
               sprejetjem odloka o razglasitvi. Predlog odloka je v obravnavo zboru predložila
               Ustavna komisija.</p>
               <p>Za dopolnilno obrazložitev predloga odloka dajem besedo predsednici komisije gospe
               Maši Kociper.</p>
            </sp>
            <sp xml:id="SDZ6-Izredna-37-2013-05-31.sp2">

               <speaker>MAŠA KOCIPER (PS PS):</speaker>

               <p>Spoštovane poslanke, spoštovani poslanci, spoštovani ministri, spoštovana predsednica
               Vlade!</p>
               <p>Besedilo Predloga odloka o razglasitvi Ustavnega zakona o spremembi 148. člena Ustave
               Republike Slovenije je Ustavna komisija Državnega zbora Republike Slovenije sprejela
               na svoji 3. seji dne 9. 5. 2012. Naša ustava v 171. členu določa, da spremembe ustave
               začnejo veljati z razglasitvijo v Državnem zboru, v skladu s poslovnikom pa mora
               Državni zbor razglasiti ustavni zakon o spremembi ustave najkasneje 8. dan po
               njegovem sprejetju. Razglasitev s sprejetjem odloka o razglasitvi opravi na seji
               Državnega zbora. S sprejetjem odloka in razglasitvijo bo sprememba 148. člena Ustave
               Republike Slovenije, ki smo jo sprejeli dne 24. 5. 2013, začela veljati.</p>
               <p>Ustava predstavlja najvišji pravni in politični akt vsake države in njene spremembe
               se povsod po svetu, ne samo pri nas, sprejemajo poredkoma in s tresočo roko. Današnji
               dan, ko v Sloveniji razglašamo dve spremembi ustave, je svečan in pomemben trenutek,
               zato mi dovolite, da se ob tej priliki zahvalim članom obeh strokovnih skupin, ki sta
               s svojim delom in z znanjem bistveno prispevali h kvaliteti vsebin obeh ustavnih
               zakonov. Pri prvi spremembi so kot strokovnjaki sodelovali naslednji gospodje in
               gospa: dr. Miro Cerar kot koordinator, dr. Lojze Ude, dr. Tine Stanovnik, mag. Jorg
               Kristijan Petrovič, dr. Igor Masten, mag. Helena Kamnar, dr. Tone Jerovšek in dr.
               Žiga Andoljšek. Vsem še enkrat prisrčna hvala.</p>
               <p>Hkrati kot predsednica Ustavne komisije izkoriščam tudi priložnost, da ob tem
               svečanem trenutku čestitam vsem poslankam in poslancem Državnega zbora za doseženo
               soglasje. Vsem nam, tudi državljankam in državljanom, pa želim, da bi obe sprejeti
               spremembi pomenili pomemben kamenček ali pa kar kamen v mozaiku potrebnih korakov in
               ukrepov, ki bodo našo državo ponovno pripeljali v boljšo, predvsem pa bolj
               optimistično prihodnost. Hvala lepa.</p>
            </sp>
            <sp xml:id="SDZ6-Izredna-37-2013-05-31.sp3">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Prehajamo na predstavitev stališč poslanskih skupin. Gospa Ljudmila Novak bo
               predstavila stališče Poslanske skupine Nove Slovenije.</p>
            </sp>
            <sp xml:id="SDZ6-Izredna-37-2013-05-31.sp4">

               <speaker>LJUDMILA NOVAK (PS NSi):</speaker>

               <p>Spoštovana gospa predsednica Vlade, spoštovani predsednik, kolegice poslanke in
               kolegi poslanci!</p>
               <p>Najprej naj izrazim priznanje in zadovoljstvo vsem parlamentarnim strankam, da smo
               vsi skupaj premogli dovolj politične modrosti in dosegli potrebno politično soglasje,
               da so nujno potrebne ustavne spremembe glede ureditve zakonodajnega referenduma, in
               tudi o tem, da je te ustavne spremembe treba sprejeti čim prej. Vse politične stranke
               so bile enotne, da obstoječa ustavna ureditev referenduma ni več ustrezna. To se je
               izkazalo pri uporabi tega instituta v praksi. Pogosteje kot za resnično izražanje
               ljudske volje se je zakonodajni referendum uporabljal za politične blokade, pa naj
               gre za vlado levosredinskih ali desnosredinskih političnih strank. Uporaba tega
               instituta v praksi ni zasledovala dejanskega namena zakonodajnega referenduma –
               zagotoviti volivcem pravico, da neposredno odločajo o najpomembnejših in ključnih
               družbenih vprašanjih. S sprejetimi ustavnimi spremembami ta dejanski namen
               referenduma ostaja neokrnjen, preprečujejo pa se njegove zlorabe.</p>
               <p>V Novi Sloveniji posebej pozdravljamo spremembo ustavne ureditve glede upravičenih
               predlagateljev referenduma. Ta zožuje krog upravičenih predlagateljev. Upravičeni
               predlagatelj zakonodajnega referenduma bo odslej samo 40 tisoč volivcev. Referendum
               je po svojem bistvu namenjen volivcem in ne politiki. Državni zbor in Državni svet,
               ki sta bila po do sedaj veljavni ureditvi upravičena predlagatelja, sta ustanovi
               predstavniške demokracije in uveljavljata vsak svojo vlogo pri sprejemanju zakonodaje
               v samem zakonodajnem postopku. Nobene potrebe ni, da bi svojo voljo uveljavljala še v
               referendumskem postopku. V Novi Sloveniji smo ves čas postopka ustavnih sprememb
               referendumske zakonodaje izražali največ pomislekov glede zahtevanega kvoruma za
               veljavnost referendumske odločitve. Do sedaj izvedeni referendumi so kljub temu, da
               je šlo za pomembno družbeno vprašanje, redko presegli prag 35 %. Izglasovani
               zavrnitveni referendum s petinskim kvorumom se nam zdi primerna rešitev za
               izboljšanje zakonodaje na področju zakonodajnega referenduma in smo ga poslanci
               Poslanske skupine Nove Slovenije podprli.</p>
               <p>Podprli bomo tudi odlok o razglasitvi Ustavnega zakona o spremembah 90., 97. in 99.
               člena Ustave Republike Slovenije. Dodala bi še, da bo na podlagi sprejetih ustavnih
               sprememb potrebna tudi sprememba Zakona o referendumu in o ljudski iniciativi. Nova
               Slovenija napoveduje, da se bo zavzemala za zaostritev vstopnega praga za razpis
               naknadnega zakonodajnega referenduma, in to glede zvišanja števila podpisov
               pobudnikov kot tudi glede načina zbiranja podpisov. V zakonodajno proceduro so
               poslanci Poslanske skupine Nove Slovenije že vložili predlog sprememb in dopolnitev
               tega zakona, po katerem naj bi pobudniki za začetek postopka zbrali 5 tisoč overjenih
               podpisov, vendar tedaj ni prišlo do potrebnega političnega soglasja za predlagane
               spremembe. Zaostritev vstopnega praga pri vložitvi pobude za razpis naknadnega
               zakonodajnega referenduma bo, tako kot sprejete ustavne spremembe, pomembno vplivala
               na preprečevanje političnih blokad.</p>
            </sp>
            <sp xml:id="SDZ6-Izredna-37-2013-05-31.sp5">

               <speaker>PREDSEDNIK JANKO VEBER:</speaker>

               <p>Hvala za vašo predstavitev.</p>
               <p>Gospa Maša Kociper bo predstavila stališče Poslanske skupine Pozitivne Slovenije.</p>
            </sp>
            <sp xml:id="SDZ6-Izredna-37-2013-05-31.sp6">

               <speaker>MAŠA KOCIPER (PS PS):</speaker>

               <p>Spoštovani poslanke in poslanci!</p>
               <p>Danes sprejeti odlok predstavlja zaključek daljšega ustavnorevizijskega postopka, in
               Pozitivna Slovenija bo ta odlok in s tem razglasitev ustave podprla. V tej zadevi bi
               lahko znani rek <q>"v tretje gre rado"</q> spremenili v <q>"v četrto gre rado"</q>. Trije poskusi
               spremembe ustavne ureditve na področju referenduma so se že zgodili pred našim
               mandatom in vedno se je zataknilo tik pred koncem. Zadnja, v petek sprejeta sprememba
               referendumske ureditve tako predstavlja plod večletnega razmisleka stroke in bo
               znatno zmanjšala prihodnje možne zlorabe tega instituta. Kot je bilo že večkrat
               poudarjeno, referendum kot orodje sedaj jemljemo iz rok politike in dajemo v roke
               samo ljudstvu. Z izjemami omejujemo Ustavno sodišče in vnašamo več predvidljivosti v
               njegovo odločanje. S kvorumom udeležbe znatno povečujemo legitimnost referendumske
               odločitve.</p>
               <p>Doslej je resnično lahko že vsaka interesna manjšina na referendumu zrušila zakon, ki
               ga je v dolgotrajnem in dorečenem zakonodajnem postopku sprejel parlament. Po novem
               bo za veljavnost odločitve in za zavrnitev zakona na referendumu potrebno, da zanjo
               glasuje 20 % volivcev. Naj še enkrat poudarim, da je zahtevana večina najnižja v
               Evropi. V smislu krepitve neposredne demokracije je treba ljudi spodbuditi, da se
               bodo bolj posluževali številnih že obstoječih možnosti in korakov, ki jih naša
               zakonodaja dopušča za to, da se na vsebino zakona vpliva takrat, ko ta šele nastaja,
               ne pa šele potem, ko je že sprejet.</p>
               <p>Naj zaključim z mislijo, da so bili ljudje tudi glede spremembe zakonodaje slabe
               volje in so izražali številne pomisleke. A v tem težkem zgodovinskem trenutku bi bilo
               zelo narobe, če bi nasprotovali vsaki in vsakršni odločitvi samo zato, ker smo
               nezadovoljni. Odločitve, ki so dobre in ki lahko situacijo izboljšajo, je treba
               sprejeti in jim dati možnost, da zaživijo v praksi. V Pozitivni Sloveniji trdno
               stojimo za tem, da je takšne vrste odločitev tudi sprememba referendumske ureditve na
               področju ustave. Hvala lepa.</p>
            </sp>
            <sp xml:id="SDZ6-Izredna-37-2013-05-31.sp7">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Gospod Jože Tanko bo predstavil stališče Poslanske skupine Slovenske demokratske
               stranke.</p>
            </sp>
            <sp xml:id="SDZ6-Izredna-37-2013-05-31.sp8">

               <speaker>JOŽE TANKO (PS SDS):</speaker>

               <p>Hvala lepa za besedo. Lep pozdrav vsem!</p>
               <p>Danes je pred nami zaključni korak pri spremembah ustave s področja referenduma in
               fiskalnega pravila. Lahko rečem, da je bilo storjenih veliko naporov, da bi končno
               sprejeli ta dva popravka ustave, ki vladi dajeta veliko večjo možnost, da z večjo
               gotovostjo in samozavestjo načrtuje korake na mnogih področjih, predvsem pa na
               področju javnih financ. Ta in bodoče vlade ne bodo več izpostavljene pritiskom in
               blokadam, kakršnim je bila izpostavljena prejšnja vlada. Če samo spomnim na vložitev
               zahteve za referendum na zakon o izvrševanju proračuna decembra lani.</p>
               <p>Ti dve rešitvi, ki ju bomo danes potrjevali, pomenita zaključek daljšega procesa,
               raztegnjenega preko treh vlad in koalicij. Žal se zaradi, kot se je pokazalo zadnje
               dni, nepomembnih, neargumentiranih političnih oziroma politikantskih zadržkov v
               nekaterih političnih sredinah ta proces končuje šele danes, čeprav bi ga lahko
               zaključili že najmanj pred letom dni. Pred dvema dnevoma smo sprejeli dve priporočili
               Evropske komisije, pri čemer sta v 11. točki priporočila Evropske komisije v zvezi z
               nacionalnim reformnim programom za leto 2013 in mnenju Sveta o slovenskem programu
               stabilnosti za obdobje 2012–2016 posebej pozitivno poudarjeni obe ustavni spremembi,
               katerih postopek zaključujemo danes. To pomeni, da tudi zunanje okolje ocenjuje, da
               je treba umestiti večjo predvidljivost ravnanja vseh akterjev v državi v najvišji akt
               države.</p>
               <p>Škoda je, da je bilo treba prej zrušiti eno vlado, da se je to spoznanje naselilo
               tudi v politične skupine, ki so do zdaj temu izrecno nasprotovale. Izkazalo se je, da
               je pri nas izjemno pomembno, kateri naši predstavniki hodijo v imenu Vlade v Bruselj.
               Tu se je tudi pokazalo, da politično brezdomstvo v evropskih povezavah ni prednost,
               ampak prej ovira. Lahko rečemo, da sta Alenka Bratušek in njena stranka prelom s
               svojimi stališči storili že po enem obisku Bruslja, praktično v samo nekaj dneh, in
               da za to niso potrebovali 70 dni. Ampak kljub vsemu Alenka Bratušek ni izgubljala
               časa in je ta nenadni politični preobrat, ne da bi se vmes v tekstu, ki smo ga
               sprejeli, spremenila ena sama vejica, hotela politično izkoristiti in si ga
               prilastiti. S tega vidika ocenjujem, da so nekatere izjave predsednice Vlade tudi
               precej nekorektne ...</p>
            </sp>
            <sp xml:id="SDZ6-Izredna-37-2013-05-31.sp9">

               <speaker>PREDSEDNIK JANKO VEBER:</speaker>

               <p>Gospod Tanko, dovolite, da vas opozorim, da je na dnevnem redu odlok o razglasitvi
               ustavnega zakona. Prosim vas, če prepustimo razpravo o nacionalnem programu za
               takrat, ko bo na dnevnem redu.</p>
            </sp>
            <sp xml:id="SDZ6-Izredna-37-2013-05-31.sp10">

               <speaker>JOŽE TANKO (PS SDS):</speaker>

               <p>Saj o tem govorim, izključno.</p>
               <p>Pričakovali bi, da bi predsednica Vlade v svojih nastopih povedala, koliko je takšno
               zavlačevanje v tem obdobju stalo in koliko več smo plačali zaradi tega, ker nismo
               pravočasno sprejeli teh dveh sprememb v ustavo, kolikšni so, recimo, oportunitetni
               stroški takega zavlačevanja. Mislim, da bi morali vedeti, koliko je državo stala ta
               trda opozicijska drža, ki je bila, kot se je zdaj pokazalo, očitno v nasprotju z
               interesi države. Ali gre za 100 milijonov, 150, 200 milijonov ali morda še več? V
               vsakem primeru gre za velike stroške.</p>
               <p>Ko spremljamo dosežke sedanje vlade v približno 70 dneh, ne moremo mimo dejstva, da
               so se v tem obdobju opravila nekatera zaključna glasovanja o projektih prejšnje
               vlade. Tudi tu lahko ugotovimo, da so se stališča predsednice Vlade bistveno
               spremenila, nekatera se bodo pa še morala, kajti tudi opozorila, ki smo jih dobili,
               so taka. Tako lahko rečem, da te spremembe zaznavamo. Tako kot smo jih spoznali
               takrat, tako jih zaznavamo sedaj. Mislim, da ni nič narobe, da na te stvari
               opozorimo. Očitno je tudi, da program 10+100 postaja vse bolj čvrsta podlaga tudi za
               delo te vlade. Tudi stališča Evropske komisije so temu precej podobna, tudi precej
               podobna dogovorom v prejšnji koaliciji. S stališči Evropske komisije se je v veliki
               meri suspendiralo ali pa lustriralo koalicijsko zavezo sedanje koalicije. Ugotovitev
               bivšega ministra za finance gospoda Šušteršiča je povsem korektna in na mestu.</p>
               <p>V Poslanski skupini Slovenske demokratske stranke smo zadovoljni, da se proces glede
               ustavnih sprememb danes zaključuje. Ocenjujem pa, da bo treba sprejeti še nekatere
               ustavne spremembe, ki jih nalaga verjetno tudi dokument, ki smo ga prejeli, pa če bo
               to komu všeč ali ne, predvsem s področja pravosodja. Opozorila, ki smo jih dobili iz
               Evropske komisije v sredo, so ne glede na vse za Slovenijo zavezujoča, in
               pričakovanja Evropske unije so temu primerna. Glede na to, da program 10+100 postaja
               temelj dela nove vlade, bom tole knjižico podaril predsednici Vlade. Marsikaj, kar je
               dobrega in kar bo treba storiti, se lahko v tej knjižici najde tudi miže. Ne bo
               potrebno veliko branja.</p>
               <p>Kar zadeva odlok, bomo to podprli. Hvala lepa.</p>
            </sp>
            <sp xml:id="SDZ6-Izredna-37-2013-05-31.sp11">

               <speaker>PREDSEDNIK JANKO VEBER:</speaker>

               <p>Hvala, gospod Tanko, za pozornost, ki ste jo izkazali. Ni bila pa ravno v kontekstu
               odloka, ki ga danes obravnavamo. Tako da opozorilo ostaja.</p>
               <p>Nadaljujemo s predstavitvijo stališč poslanskih skupin. <stage>/ oglašanje iz dvorane/</stage>
               Spoštovani, dovolite mi, da vas opozorim, da je stališče Poslanske skupine Slovenske
               demokratske stranke zaključeno. Nadaljujemo s predstavitvijo stališča Poslanske
               skupine Socialnih demokratov. Stališče bo predstavila mag. Majda Potrata.</p>
            </sp>
            <sp xml:id="SDZ6-Izredna-37-2013-05-31.sp12">

               <speaker>MAG. MAJDA POTRATA (PS SD):</speaker>

               <p>Hvala za besedo, gospod predsednik. Spoštovana predsednica Vlade, ministrski
               zbor!</p>
               <p>Poslanska skupina Socialnih demokratov šteje današnje izrekanje o odloku o
               razglasitvi Ustavnega zakona o spremembah 90., 97. in 99. člena Ustave Republike
               Slovenije kot sklepno dejanje dlje časa potekajočih prizadevanj za spremembo
               referendumske zakonodaje. Pritrjujemo stališču Ustavne komisije, ki je pripravila
               predlog odloka in oprla ta svoj predlog na 171. člen Ustave in 182. člen Poslovnika,
               pri čemer je treba poudariti, da je na nas, da zgolj izglasujemo odlok o razglasitvi.
               Menimo, da je bila temeljna vsebinska razprava o teh vprašanjih opravljena dosti
               prej. Vseeno naj povem, da smo Socialni demokrati napovedovali svojo zahtevo po
               spremembi referendumske zakonodaje kot opozicijska in kot koalicijska stranka.</p>
               <p>Referendum kot obliko neposrednega odločanja volivk in volivcev lahko opredelimo z
               dveh vidikov. Prvič, s pravnega pomeni pravico vseh volilnih upravičencev, da s
               splošnim glasovanjem odločajo o posameznem aktu predstavniškega telesa in, drugič, z
               vidika delovanja državne oblasti pomeni način participacije ljudstva pri sprejemanju
               najpomembnejših pravnih in političnih odločitev, ki so sicer v pristojnosti
               predstavniškega telesa. Zato Socialni demokrati štejemo referendum za eno od oblik
               neposredne demokracije oziroma neposrednega odločanja državljank in državljanov.
               Vendar tudi stroka poudarja, da referendum kot način odločanja nima a priori monopola
               nad demokratičnim odločanjem. Upoštevati je treba vse prednosti, ki jih omogoča pri
               demokratičnemu odločanju, vendar tudi omejitve, ki jih objektivno vsebuje ali ki
               izhajajo iz njega. Te spremembe štejemo, da sledijo tem opredelitvam.</p>
               <p>Navedla bom še eno strokovno stališče iz raziskovalnega projekta Pravna ureditev
               referenduma in ljudske iniciative iz leta 2000: <q>"Če naj bo referendum učinkovita
               oblika neposredne demokracije, ga je treba uporabljati le izjemoma, za najpomembnejša
               politična vprašanja, ni pa primeren za odločanje o zelo zahtevnih strokovnih in
               zapletenih vprašanjih, zlasti če o njih ni mogoče oblikovati preglednih in vsem
               razumljivih alternativnih rešitev."</q> Spremembe smejo dostopnost referenduma omejiti,
               ne smejo pa preprečiti ljudstvu, da ne bi moglo zavrniti v Državnemu zboru ali na
               lokalni ravni sprejetih odločitev. To s to spremembo tudi uresničujemo. Po drugi
               strani pa zakonov, ki jih je sprejela v Državnemu zboru predpisana večina, ne more
               izničiti peščica ali manjšina vseh volivcev, in to vprašanje ureja kvorum. Že večkrat
               je bilo poudarjeno, da je za Socialne demokrate izrednega pomena tudi določba, da ne
               more biti referendumov, ki posegajo v človekove pravice. Socialni demokrati smo
               skušali v razpravah dokazati in prepričati tiste, ki so zaskrbljeni, da se pravica do
               referenduma na nedemokratičen način omejuje, da ta pravica ni odvzeta in da je kvorum
               postavljen tako nizko, da bo še vedno mogoče preprečiti zakon, ki mu večina
               udeleženih na referendumu nasprotuje.</p>
               <p>Sklepa se sprememba, ki jo je v Državnem zboru sprejela večina, in ponavljam,
               Socialni demokrati bomo odlok o razglasitvi ustavnega zakona podprli. Hvala.</p>
            </sp>
            <sp xml:id="SDZ6-Izredna-37-2013-05-31.sp13">

               <speaker>PREDSEDNIK JANKO VEBER:</speaker>

               <p>Hvala tudi vam za posredovano stališče.</p>
               <p>Mag. Katarina Hočevar bo predstavila stališče Poslanske skupine Državljanske
               liste.</p>
            </sp>
            <sp xml:id="SDZ6-Izredna-37-2013-05-31.sp14">

               <speaker>MAG. KATARINA HOČEVAR (PS DL):</speaker>

               <p>Hvala za besedo. Spoštovana predsednica Vlade, ministrski zbor, kolegice, kolegi,
               lepo pozdravljeni tudi v imenu Državljanske liste!</p>
               <p>V Državljanski listi pozdravljamo obe spremembi ustave, ki ju danes razglašamo, in
               pozdravljamo enotnost, ki je bila glede spremembe zakonodajnega referenduma kljub
               nekaterim različnim pogledom ves čas tega ustavnorevizijskega postopka prisotna
               znotraj političnih strank. Naš proces odločanja je tudi po zagotovilih tistih, ki so
               si v zadnjem obdobju v imenu države sposojali denar pri kreditodajalcih, vzbujal
               skrb. To je bila točka, ki so jo omenjali zunanji opazovalci. Generalni sekretar OECD
               je ob obisku v Sloveniji lansko leto dejal, da imamo v Sloveniji unikaten
               referendumski sistem, ki ga imamo za demokratično orodje, a lahko tudi ovira
               demokratičen proces vladanja, če se zlorablja. Glede na naše izkušnje bi dodala, da
               ovira demokratičen proces vladanja tudi, če se prevečkrat uporablja.</p>
               <p>V Sloveniji smo imeli v povprečju en referendum na leto. Naš model je omogočal res
               lahek dostop do referendumov. Ključna slabost sistema, ki to omogoča, je povzročanje
               nestabilnosti, tudi politične. Stabilnost je za Slovenijo v današnjem času še kako
               pomembna. Ko smo vložili predlog za to spremembo ustave, smo to storili z zavedanjem,
               da nam je referendum, plebiscit, leta 1990 omogočil uresničiti sanje naših prednikov
               in prinesel samostojnost. Tudi iz tega razloga je bil naš namen temu demokratičnemu
               institutu dati mesto, ki mu pripada, da se bo na referendumih res odločalo o
               najpomembnejših družbenih vprašanjih, in da mu dvignemo prag legitimnosti. Sedanja
               referendumska ureditev je dopuščala, da o usodi vseh odloča le peščica. To pa ni
               demokratično. S spremembo 90., 97. in 99. člena bo po našem prepričanju področje
               zakonodajnega referenduma urejeno tako kot v večini drugih evropskih držav, a še
               vedno prilagojeno našim razmeram in okoliščinam.</p>
               <p>Zato bomo poslanci Državljanske liste odlok o razglasitvi ustavne spremembe podprli,
               hkrati pa obžalujemo, da ni uspešnega zaključka doživela tudi naša pobuda, ki smo jo
               podali v lanskem letu, in sicer, da spremenimo ustavo na način, da ukinemo Državni
               svet. Še toliko bolj kot lansko leto je letos jasno, da bi ta 2 milijona evrov, ki
               jih namenjamo tej instituciji, krvavo potrebovali na drugih področjih. Hvala lepa.
            </p>
            </sp>
            <sp xml:id="SDZ6-Izredna-37-2013-05-31.sp15">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Gospod Mihael Prevc bo predstavil stališče Poslanske skupine Slovenske ljudske
               stranke.</p>
            </sp>
            <sp xml:id="SDZ6-Izredna-37-2013-05-31.sp16">

               <speaker>MIHAEL PREVC (PS SLS):</speaker>

               <p>Hvala za besedo, gospod predsednik. Spoštovani ministrski zbor, spoštovani kolegice
               in kolegi!</p>
               <p>Danes se uveljavlja sprememba referendumske zakonodaje. Po dolgih letih smo vendarle
               naredili korak naprej. Tisto, kar najbolj šteje, je po mnenju Poslanske skupine
               Slovenske ljudske stranke dejstvo, da smo referendum v celoti prepustili državljankam
               in državljanom. Referendum ne bo več orodje, ki bi ga lahko izrabljala politika za
               vsakodnevne potrebe. Glede ostalih sprememb, ki so dvignile tudi nekaj prahu,
               ocenjujemo, da smo sedaj primerljivi z ostalimi razvitimi demokracijami. To še
               posebej velja za sprejemanje zakonodaje, ki je del določene ekonomske, fiskalne
               politike. Tukaj še posebej poudarjam, da mora ne glede na to, ali bo v Sloveniji na
               oblasti leva ali desna, socialna ali liberalna opcija, imeti možnost, da izvaja svoj
               program tudi na področju davkov, carin in nekaterih drugih proračunskih postavkah.
               Potem je ocena na državljanih, in če s to politiko niso zadovoljni v celoti, jo imajo
               vso pravico zamenjati na volitvah.</p>
               <p>V zadnjih nekaj letih smo poslanci Slovenske ljudske stranke prejeli kar nekaj
               opozoril glede poseganja v referendumsko ureditev, a hkrati tudi ogromno vprašanj.
               Državljanke in državljani so nas odkrito spraševali: <q>"Zakaj smo vas kot poslance
               izvolili, če številna odločanja prelagate na nas?"</q> <q>"Vi sprejemate odločitve, mi pa
               bomo pozneje ocenili vaše delo,"</q> smo velikokrat imeli priložnost slišati predvsem iz
               civilne družbe. V Slovenski ljudski stranki smo že dva mandata nazaj pristopili k
               določenim pobudam po spremembah referendumske zakonodaje, še posebej po tem, ko so
               referendumi postali del političnega prerivanja, vendar nikoli nismo bili zagovorniki
               omejevanja referendumov na podlagi volilne udeležbe. Posameznikova svoboda se razume
               tudi tako, da lahko kdorkoli želi ob referendumskem odločanju ostane doma. To je
               njegova pravica. Žal je tudi naša realnost, da velikokrat večina ne sprejme možnosti,
               da bi odločala. Zaradi te pravice ni prav, da odsotnost udeležbe državljanov
               neposredno vpliva na veljavnost referendumske odločitve, kot to zahteva kvorum pri
               referendumu. S tem referendumski pobudi umetno vzamemo legitimnost. Samo
               predstavljajmo si, da bi kaj takšnega zahtevali tudi za volitve. Ali bi se politiki
               takrat znali soočiti z nezaupnico ljudstva v obliki nezadostne udeležbe na
               volitvah?</p>
               <p>Zato v Slovenski ljudski stranki upamo, da kvorum, ki je zahtevan za zavrnitev
               referendumskega zakona, in sicer 20 % volilnih upravičencev, ki mu morajo
               nasprotovati, v prihodnji praksi nikoli ne bo pogoj za veljavnost referenduma, da bo
               vsaka naslednja tema, ki se bo pojavila na referendumu, vzbudila dovolj odgovornosti
               večine in na volišča pripeljala kar največ ljudi. Samo tako bo referendum ostal
               praznik demokracije. Hvala.</p>
            </sp>
            <sp xml:id="SDZ6-Izredna-37-2013-05-31.sp17">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Gospa Marjana Kotnik Poropat bo predstavila stališče Poslanske skupine Demokratične
               stranke upokojencev Slovenije.</p>
            </sp>
            <sp xml:id="SDZ6-Izredna-37-2013-05-31.sp18">

               <speaker>MARJANA KOTNIK POROPAT (PS DeSUS):</speaker>

               <p>Hvala za besedo, gospod predsednik. Lepo pozdravljeni, spoštovana ministrica,
               spoštovani ministri ter poslanke in poslanci!</p>
               <p>Ponovila bom naslednje besede. Danes je v Državnem zboru svečan dan. Svečan dan zato,
               ker razglašamo spremembo Ustave Republike Slovenije.</p>
               <p>Poslanska skupina DeSUS bo odlok o razglasitvi Ustavnega zakona o spremembah 90., 97.
               in 99. člena Ustave Republike Slovenije, ki se nanašajo na ureditev instituta
               referenduma, podprla. Ustava Republike Slovenije je, lahko rečemo, izjemno toga
               ustava, ne v absolutnem pomenu te besede, temveč v relativnem. To pomeni, da ustave
               naše države ni mogoče spreminjati na hitro. Glede na njen status in področje
               vsebinskega urejanja je to vsekakor primerno. Dokaz za trditev je prav sprememba
               referendumskega instituta. Že leta, ne samo leta, desetletja se vleče problematika
               slovenske referendumske ureditve. Stroka je vseskozi opozarjala na neprimernost
               ureditve tega instituta oziroma na unikum, ki je v slovenski ustavi. Večkrat so bila
               že pripravljena besedila predlogov sprememb ustave v tej smeri, vendar ni bilo nikoli
               zadostne politične volje za sprejetje sprememb.</p>
               <p>V sklopu reševanja netipične referendumske ureditve v Republiki Sloveniji je bilo
               vloženega izjemno veliko napora s strani političnih strank, ustavnih strokovnjakov in
               zainteresirane javnosti. Izkoriščam možnost, da se v imenu celotne poslanske skupine
               in stranke DeSUS zahvalim vsem, ki so kakorkoli prispevali k temu, da imamo danes
               možnost razglasiti spremembo ustave, ki postavlja referendum na mesto ustavnega
               infada. V Poslanski skupini DeSUS že od samega začetka postopka za spremembo ustave
               zagovarjamo stališče, da se s ciljem in namenom te ustavne spremembe strinjamo in da
               ne predstavlja omejitve pravic državljanov, kot želijo nekateri prikazati. Poglavitno
               je, da smo s sprejetjem te ustavne spremembe omejili zlorabo tega instituta, saj
               referendum odtegujemo zgolj politiki. Čeprav je današnja obravnava namenjena
               razglasitvi že sprejete spremembe ustave, naj ponovim, da dajemo zakonodajnemu
               referendumu ustrezno legitimnost in mesto v naši demokratični ureditvi zakonodajne
               veje oblasti. Hvala lepa.</p>
            </sp>
            <sp xml:id="SDZ6-Izredna-37-2013-05-31.sp19">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Končali smo predstavitev stališč poslanskih skupin. Prehajamo na splošno razpravo
               poslank in poslancev o predlogu odloka. Ker je napovedana lista razpravljavcev
               bistveno spremenjena, mi dovolite, da na kratko preberem imena tistih poslank in
               poslancev, ki bodo razpravljali, zato, da se boste lažje pripravili na razpravo.
               Razpravljali bodo: gospod Jakob Presečnik, mag. Matej Tonin, gospod Borut Ambrožič,
               gospod Franc Pukšič, mag. Majda Potrata, gospod Jože Tanko in kot predlagateljica,
               gospa Maša Kociper.</p>
               <p>Besedo dajem gospodu Jakobu Presečniku, pripravi pa se mag. Matej Tonin.</p>
            </sp>
            <sp xml:id="SDZ6-Izredna-37-2013-05-31.sp20">

               <speaker>JAKOB PRESEČNIK (PS SLS):</speaker>

               <p>Hvala lepa za besedo, gospod predsednik. Spoštovani ministri, ministrica in ostali
               prisotni, kolegice in kolegi!</p>
               <p>Uvodoma naj povem, da podpiram sprejetje odloka o spremembah referendumskih določil
               ustave. Sam sem, kot tudi poslanska skupina, v preteklosti podpiral in aktivno
               sodeloval pri delu Ustavne komisije in pri usklajevanjih pred tem, vendar žal nikoli
               ni bilo zadostne podpore. Moram reči, da je kljub nasprotovanju dela civilne družbe
               in tudi nekaterih neparlamentarnih političnih strank dejstvo, da smo ob različnih
               nesmiselnih referendumih v preteklosti vedno poslušali jasno pripombo, da naj tisti,
               ki smo za to poklicani in odgovorni, svoje delo tudi opravimo in ne prelagamo
               odločitev in odgovornosti na volivce.</p>
               <p>Imam eno manjšo, grenko pripombo. Glede na to, da nas včeraj pri izjavi, da se
               poslanke in poslanci odpovedujemo razpisu referenduma oziroma zahtevi za referendum o
               spremembi ustave, niste potrebovali, predvidevam, da nas boste ob sprejemanju
               marsikatere, predvsem nepriljubljene odločitve, še posebej takrat, ko ne boste
               dosegli polnega soglasja v koaliciji, še kako potrebovali. Kot konstruktivna
               opozicija smo v preteklosti to že večkrat dokazali. Hvala lepa.</p>
            </sp>
            <sp xml:id="SDZ6-Izredna-37-2013-05-31.sp21">

               <speaker>PREDSEDNIK JANKO VEBER:</speaker>

               <p>Hvala.</p>
               <p>Besedo ima mag. Matej Tonin, pripravi se gospod Borut Ambrožič.</p>
            </sp>
            <sp xml:id="SDZ6-Izredna-37-2013-05-31.sp22">

               <speaker>MAG. MATEJ TONIN (PS NSi):</speaker>

               <p>Spoštovani kolegice in kolegi, iskrene čestitke, da nam je uspel ta korak!</p>
               <p>Absolutno se zavedam, da nam ta korak v nadaljevanju ne bi uspel, če bi ta del
               dvorane sedel v vladnih vrstah – to je ena krat ena. Morda je sestop z oblasti
               prinesel tudi to, da je prišlo do referendumskih sprememb, in da se na tak način
               politični prostor v Sloveniji izboljšuje in razčiščuje. Nova Slovenija ni nikoli
               delovala politikantsko. Vedno smo delali v dobro države in zaradi tega tudi
               velikokrat plačali visoko ceno. Tudi danes in sedaj so bili številni pritiski na nas,
               naj svoje stališče spremenimo in naj ga prilagodimo, češ zdaj boste v opoziciji,
               zakaj bi se odrekali zelo močnemu orožju, ki ga imate proti koaliciji. Rekli smo, da
               bomo enostavno vztrajali na tistem, kar mislimo, da je dobro za državo, čeprav gre
               morda zdaj na našo škodo.</p>
               <p>Tako kot kolegi v SLS tudi mi v Novi Sloveniji obžalujemo, da se je koaliciji zdelo
               samozadostno, da če smo do zdaj prišli skupaj do sem, da smo pripeljali spremembe
               ustave do sem na nek način s skupnimi močmi, da smo pa zdaj kar naenkrat bili
               popolnoma odveč, in nas v Novi Sloveniji in kolegov v SLS ni nihče vprašal, če bi
               prispevali sopodpise, da se lahko ta seja danes zgodi. Očitno ste izračunali in
               skalkulirali, da imate s kolegi iz SDS dovolj in da nas enostavno ne potrebujete. Gre
               za lepo, preprosto gesto, ki vas ne bi popolnoma nič stala, bi pa veliko pomenila za
               naš skupni cilj. Ampak, kakorkoli, tako ste se odločili in s tem povedali tudi, kaj
               si mislite o nadaljnjem sodelovanju.</p>
               <p>Glede dosedanje referendumske ureditve je bilo veliko povedanega. Mislim, da je vsem
               v državi oziroma vsaj tihi večini v državi jasno, da sedanja referendumska ureditev
               ni bila dobra. O tem zgovorno priča 80 pobud in zgolj 20 realiziranih referendumov. O
               tem priča tudi zelo nizka volilna udeležba. Nekaj je bilo treba narediti. Kaj smo
               storili? Referendum smo vzeli politiki in smo ga dali v roke izključno ljudem. Mislim
               in poudarjam, da je to korak v pravo smer. Zagotovo bo sedanji vladi lažje, in upam
               in si želim, da priložnosti, ki jo je dobila s to spremembo, ne bo zlorabila in
               izkoriščala.</p>
               <p>Za konec bom rekel samo to, da vse državljanke in državljane prosim, da vsaj na vsake
               4 leta izkoriščajo najbolj pomemben referendum – volitve –, in da na tem referendumu
               vedno znova in znova povedo, kaj si mislijo o stanju v državi in v katero smer naj ta
               država gre. Srečno!</p>
            </sp>
            <sp xml:id="SDZ6-Izredna-37-2013-05-31.sp23">

               <speaker>PREDSEDNIK JANKO VEBER:</speaker>

               <p>Hvala.</p>
               <p>Naslednji razpravljavec je gospod Franc Pukšič.</p>
            </sp>
            <sp xml:id="SDZ6-Izredna-37-2013-05-31.sp24">

               <speaker>FRANC PUKŠIČ (PS SLS):</speaker>

               <p>Hvala lepa. Kolegice in kolegi!</p>
               <p>Enajstič in dvanajstič spreminjamo ustavo po 22 letih samostojne države. Nisem na
               tisti strani, da bi si za to čestital in rekel, da je to neko veliko dejanje.
               Američani imajo preko 200 let staro ustavo, in sem prepričan, da je niso spreminjali
               tako pogosto oziroma je ne spreminjajo, pa tudi njihov gospodarski položaj je
               drugačen. Pa vendarle, s spremembo na tem področju, na tem segmentu, referendumskem
               segmentu, kjer bo potrebno 20 % volilnim upravičencem glasovati proti neki odločitvi,
               če bodo želeli, da je zadeva zavrnjena, bomo mogoče dvignili tudi nekaj več
               odgovornosti pri samih državljankah in državljanih. Velikokrat žal znajo zelo
               kritično povedati, ampak na mesto, kjer je treba odločati, ne gredo. Prav je, da
               gredo. Upam, da bo to pomenilo tudi pozitivni premik takrat, ko se odločajo, kdo jih
               bo zastopal v državi.</p>
               <p>Sicer sem pa vesel, in tukaj vam lahko povem, da tisti, ki ste danes na oblasti, ki
               ste spremenili svoje stališče izključno zaradi tega, ker ste oblast, ne pa zaradi
               vsebine, zaradi ljudi in države, ampak zato, ker ste oblast – tako je pred kratkim
               povedala tudi prva dama oblasti, predsednica Vlade – želim vam veliko nadaljnje
               modrosti, da to še nekajkrat naredite. Ne bomo vam zamerili. Pa vendar vsaj takrat,
               ko ste na oblasti, pokažite, da vam je nekaj za državo. Ko ste bili v opoziciji, te
               modrosti pri vas žal ni bilo.</p>
               <p>Te spremembe bom podprl, tako kot je tudi poslanska skupina to napovedala. Za konec
               se pridružujem obema predhodnikoma, kolegu Presečniku in kolegu Toninu. Kolegice in
               kolegi, tudi takrat, ko opozicije, manjših strank ne potrebuješ, ni nič narobe, če
               jih povprašaš – dobra gesta –, ne pa samo takrat, ko jih potrebuješ, ko ti gre za
               vsak glas. Hvala lepa.</p>
            </sp>
            <sp xml:id="SDZ6-Izredna-37-2013-05-31.sp25">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Besedo dajem mag. Majdi Potrata.</p>
            </sp>
            <sp xml:id="SDZ6-Izredna-37-2013-05-31.sp26">

               <speaker>MAG. MAJDA POTRATA (PS SD):</speaker>

               <p>Hvala za besedo, gospod predsednik. Socialni demokrati smo prispevali 10 podpisov za
               sklic te izredne seje, s čimer smo jamčili in jamčimo, da ne bomo zahtevali
               referenduma. Prav se nam zdi, da smo s tem tudi skrajšali čas, v katerem je mogoče
               referendumsko zahtevo vložiti. To je zadnja priložnost, ko bi politika lahko vlagala
               zahtevo za referendum. Te referendumske spremembe ji to pravico odvzemajo, in
               Socialnim demokratom se zdi to prav. V referendumskih pobudah Socialni demokrati
               nismo nikoli bili med tistimi, ki bi menili, da je tako odločanje treba s strani
               politike prepogosto uporabljati. Dosedanjih 15 naknadnih zakonodajnih referendumov,
               ki smo jim bili priča v Sloveniji, se je tako razporedilo, da jih je bilo v letu 2003
               5, v letih od 2010 do 2012 pa 7. Kar 12 takih jih je bilo, ki sodijo v obdobje
               položaja največje opozicijske stranke, in tudi tedaj je bila največja opozicijska
               stranka. Prav se nam zdi, da je sedaj možnost za vlaganje referenduma politiki
               odvzeta, ohranjeno pa enako število potrebnih zbranih podpisov ljudi, 40 tisoč, da se
               lahko referendum izvede. Pomembno je, da ta možnost ostane in da je postavljen tudi
               kvorum za to, kdaj je referendumski izid veljaven.</p>
               <p>Že v mnenju poslanske skupine sem omenila, da bomo razglasitev odloka podprli. Taka
               bo tudi moja odločitev. Hvala.</p>
            </sp>
            <sp xml:id="SDZ6-Izredna-37-2013-05-31.sp27">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Besedo dajem gospodu Jožetu Tanku.</p>
            </sp>
            <sp xml:id="SDZ6-Izredna-37-2013-05-31.sp28">

               <speaker>JOŽE TANKO (PS SDS):</speaker>

               <p>Hvala lepa za besedo.</p>
               <p>Moram reči, da smo, kadarkoli obravnavamo vprašanja referenduma, več ali manj stalno
               tarča nekih manipulacij glede tega, kdo je kaj zlorabil, ko je zahteval referendum,
               in celo takih manipulacij, da se ne pove dejstev, kdo jih je sploh zahteval, pri
               čemer je praktično vse, kar je bilo razpisanega, razpisano s strani Državnega zbora
               in vse obstaja v arhivu Državnega zbora. Praktično skoraj v vsaki razpravi naših
               članov Državnega zbora, ki so na nasprotni strani političnega prostora, se nam očita,
               da smo zlorabili in ne vem kaj še vse glede teh referendumskih zahtev. Nismo. Prav
               vse zahteve za referendum in vsi razpisani referendumi so bili v skladu z ustavno
               podlago in pravili, zakonskimi podlagami, ki so do sedaj veljali za razpis
               referenduma.</p>
               <p>Očita se nam tudi, da smo zahtevali referendume v zvezi z reformami prejšnje vlade.
               Nismo jih. Niti enega podpisa za to nismo prispevali. Smo pa potem, ko je prišlo do
               tega, da ni bilo soglasja s socialnimi partnerji, v tem postopku podprli
               referendumsko odločitev socialnih partnerjev. Sindikati so bili tisti, ki so zrušili
               ključne reforme Pahorjeve vlade. Mislim, da je treba biti pri razpravah o tem
               korekten. Minimalno kar je, je to, da se pogleda v dosje Državnega zbora, pogleda,
               kdo je kaj vložil, kaj zahteval, in na osnovi tega se potem lahko naredi
               argumentirana razprava. Nisem pristaš, da pri teh zadevah manipuliramo in poskušamo
               narediti vtis, da je nekdo nekaj zlorabil. Tudi za naprej ne bo možna zloraba
               referenduma, tako kot do zdaj ni bila možna, bo pa referendum razpisan, če bodo
               izpolnjeni pogoji za razpis referenduma, ali glede števila podpisov, postopka
               zbiranja ali glede dopustnosti vsebine za razpis referenduma. Nič drugače ne bo, kot
               je bilo prej, samo omeji se del politike in del vsebin iz možnosti referendumskega
               odločanja. Hvala lepa.</p>
            </sp>
            <sp xml:id="SDZ6-Izredna-37-2013-05-31.sp29">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Besedo dajem predsednici Ustavne komisije gospe Maši Kociper.</p>
            </sp>
            <sp xml:id="SDZ6-Izredna-37-2013-05-31.sp30">

               <speaker>MAŠA KOCIPER (PS PS):</speaker>

               <p>Hvala.</p>
               <p>Zelo na kratko. Sprejetje odloka o razglasitvi ustavnega zakona pomeni zaključno
               dejanje sprejemanja spremembe ustave. To naj bi bil svečan, pomemben in lep dogodek,
               zato bi povabila kolege, da v nadaljevanju, pri naslednjem odloku ne uporabljajo te
               razprave za politične očitke, politične igrice, ampak da spoštljivo in z ustreznim
               vedenjem nadgradimo ta trenutek, ki se redkokdaj zgodi. Hvala.</p>
            </sp>
            <sp xml:id="SDZ6-Izredna-37-2013-05-31.sp31">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>S tem zaključujem razpravo in ugotavljam, da k predlogu odloka ni bilo vloženih
               amandmajev. O predlogu odloka bomo v skladu s časovnim potekom seje Državnega zbora
               odločali danes v okviru glasovanj, 15 minut po prekinjeni 2. točki dnevnega reda
               oziroma najkasneje ob 12.50.</p>
               <p>S tem prekinjam to točko dnevnega reda.</p>
               <p>Prehajamo na <title>2. TOČKO DNEVNEGA REDA, TO JE NA OBRAVNAVO PREDLOGA ODLOKA O
                  RAZGLASITVI USTAVNEGA ZAKONA O SPREMEMBI 148. ČLENA USTAVE REPUBLIKE
                  SLOVENIJE.</title>
               </p>
               <p>Državni zbor je na 32. izredni seji 24. maja 2013 sprejel Ustavni zakon o spremembi
               148. člena Ustave Republike Slovenije. V skladu s prvim odstavkom 182. člena
               Poslovnika Državnega zbora Državni zbor razglasi ustavni zakon najkasneje 8. dan po
               njegovem sprejetju, razen če najmanj 30 poslancev zahteva, da se sprememba ustave
               predloži v potrditev volivcem na referendumu. Zahteva za razpis referenduma ne bo
               podana, saj me je 74 poslank in poslancev pisno obvestilo, da ne bodo zahtevali, da
               se sprememba ustave predloži v potrditev volivcem na referendumu. Zato lahko Državni
               zbor razglasi Ustavni zakon o spremembi 148. člena Ustave Republike Slovenije.
               Ustavni zakon Državni zbor razglasi s sprejetjem odloka o razglasitvi. Predlog odloka
               je v obravnavo Državnemu zboru predložila Ustavna komisija.</p>
               <p>Za dopolnilno obrazložitev predloga odloka dajem besedo predsednici komisije gospe
               Maši Kociper.</p>
            </sp>
            <sp xml:id="SDZ6-Izredna-37-2013-05-31.sp32">

               <speaker>MAŠA KOCIPER (PS PS):</speaker>

               <p>Spoštovani kolegi!</p>
               <p>V imenu Ustavne komisije sem že pred prvo razglasitvijo odloka o spremembi ustave
               nanizala, katere so pravne podlage, ki zahtevajo sprejetje tega odloka, tako da se k
               temu, če dovolite, ne bi vračala. Bi pa naštela še drugo skupino strokovnjakov, ki
               sem jo prej po pomoti pozabila, in se ji ob tem opravičujem. V postopku spremembe
               ustave so sodelovali tudi: dr. Tone Jerovšek, dr. Igor Kaučič, dr. Janez Pogorelec,
               dr. Ciril Ribičič, dr. Lojze Ude, dr. Miro Cerar in dr. Matej Avbelj. Vsem prav lepa
               hvala za sodelovanje pri tem pomembnem projektu.</p>
               <p>Ali lahko kar nadaljujem v imenu poslanske skupine?</p>
            </sp>
            <sp xml:id="SDZ6-Izredna-37-2013-05-31.sp33">

               <speaker>PREDSEDNIK JANKO VEBER:</speaker>

               <p>V tem trenutku mi dovolite, da obvestim Državni zbor, da je po teh uvodnih
               predstavitvah na vrsti predstavitev stališč poslanskih skupin. Gospa Maša Kociper bo
               predstavila stališče Poslanske skupine Pozitivna Slovenija.</p>
            </sp>
            <sp xml:id="SDZ6-Izredna-37-2013-05-31.sp34">

               <speaker>MAŠA KOCIPER (PS PS):</speaker>

               <p>Tudi v stališču Poslanske skupine Pozitivne Slovenije sprejetje odloka razumemo
               zlasti kot zaključno fazo sprejemanja sprememb ustave, ne pa kot možnost za ponovno
               odpiranje političnih debat, ki smo jih na te teme že opravili v preteklosti. Zdi se
               nam pomembno, da morda vsi skupaj ponovimo bistvo sprejetih ustavnih sprememb. Pri
               spremembi 148. člena, pri tako imenovanem fiskalnem pravilu je za nas v Pozitivni
               Sloveniji najpomembnejše to, da ljudem zagotovimo, da se te ustavne spremembe ni
               treba bati. Prav nič hudega se ne bo zgodilo zgolj z vpisom te spremembe v ustavo.
               Ustavni zakon govori samo o potrebi po srednjeročni uravnoteženosti javnih financ.
               Vsa ostala odstopanja bomo lahko uredili v izvedbenem zakonu. Zato vpis v ustavo sam
               po sebi ne more in ne bo pomenil znižanja plač, pokojnin in socialnih prejemkov.</p>
               <p>Bistvena razlika med temi, ki smo se pri sprejemanju te spremembe ustave pojavili na
               eni ali drugi strani, je samo v tem, v kako kratkem času si predstavljamo, da bo
               prišlo do konsolidacije naših javnih financ. Očitno smo bili že ves čas vsi soglasni
               v dejstvu, da je konsolidacija potrebna in da do nje mora priti. Razlikujemo pa se po
               tem, ali naj do tega prihaja v hitrejših, bolj radikalnih korakih, ali bolj
               postopoma. Kot veste, v Pozitivni Sloveniji stojimo na stališču, da je konsolidacija
               potrebna, in da jo je mogoče izvesti postopoma, v srednjeročnem obdobju 5 do 8 let
               ter pri tem ohraniti načelo socialne države in solidarnosti. Z vpisom v ustavo smo,
               kot rečeno, izpolnili tudi obljubo, ki sta jo dala Evropi predhodna predsednika vlad,
               gospod Janša in gospod Pahor, in s tem pokazali, da smo kot država verodostojni in
               sposobni uresničevati zaveze, ki jih dajemo skupnosti.</p>
               <p>Naj povem, da smo zgodovinsko gledano Slovenci kot narod očitno najmočnejši in
               najbolj složni v najtežjih situacijah naše zgodovine. To me in nas v Pozitivni
               Sloveniji v tem primeru utrjuje v upanju in prepričanju, da bomo tudi tokrat
               premagali težave na finančnem in gospodarskem področju in krizo prepoznali kot
               priložnost. V naši državi je dovolj znanja in sposobnosti, treba pa si je postaviti
               prave cilje, in vsak od nas mora odgovorno, predvsem pa strokovno, opraviti svoje
               delo. Samo strokovno, odgovorno in tudi pošteno ravnanje vseh, tudi predstavnikov
               oblasti in predstavnikov institucij, bo vrnilo zaupanje v pravno državo in njene
               institucije in zagotovilo normalno življenje njenim državljanom.</p>
               <p>Zaključujem z mislijo, da dvotretjinska večina ob sprejemanju ustave vsakič znova
               pomeni potrebo po veliki in nadpovprečni soglasnosti politike. Ta večina pomeni, da
               morajo spremembo nujno potrditi predstavniki različnih političnih opcij. Zato
               sprememba vsakič znova pomeni preseganje političnih delitev na leve in desne, naše in
               vaše, ter zmago razuma. Pozitivna Slovenija je ponovno pokazala, da je sposobna
               delitve preseči v dobro naših ljudi in naše države. Politično najlažje se je vkopati
               vsak v svoje okope, prepričevati lastne volivce v svoj prav in vztrajati vsak na
               svoji poziciji brez najmanjših odstopanj. A taka politika, ki si za talca vzame
               državo, nas pripelje do situacije, v kateri smo.</p>
               <p>V Pozitivni Sloveniji na takšno politiko ne pristajamo. Vsi tisti – pri tem mislim
               tudi politične stranke –, ki boste to hoteli, boste v nas vedno lahko našli
               konstruktivnega sogovornika, pripravljenega na dialog, pod pogojem, da bodo rešitve v
               interesu države, njenih ljudi in skupnega napredka. <q>"Politika, nesposobna dogovora,
               je presežena,"</q> je povedala predsednica Vlade, in v Pozitivni Sloveniji si želimo, da
               bi temu res bilo tako. Hvala.</p>
            </sp>
            <sp xml:id="SDZ6-Izredna-37-2013-05-31.sp35">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Mag. Marko Pogačnik bo predstavil stališče Poslanske skupine Slovenske demokratske
               stranke.</p>
            </sp>
            <sp xml:id="SDZ6-Izredna-37-2013-05-31.sp36">

               <speaker>MAG. MARKO POGAČNIK (PS SDS):</speaker>

               <p>Spoštovani predsednik, hvala za dano besedo. Spoštovani ministrski zbor, kolegice,
               kolegi!</p>
               <p>Slovenska demokratska stranka je načelna stranka in ni spremenila svojega stališča do
               vpisa fiskalnega pravila, tudi potem ne, ko je iz največje vladne stranke postala
               največja opozicijska stranka. Pomembno je, da je prevladal razum, in da je prišlo do
               sprejetja fiskalnega pravila. Z vpisom fiskalnega pravila v ustavo je bila
               uveljavljena še zadnja od petih reform vlade Janeza Janše. Slovenija je z vpisom
               fiskalnega pravila poslala pozitiven signal tujini in pridobila dodatno zaupanje na
               mednarodnih trgih in mednarodnih institucijah. Vpis fiskalnega pravila v ustavo vodi
               k zmernosti, k racionalnemu ravnanju in premišljenim dejanjem v prihodnje. Fiskalno
               pravilo bi moralo biti v interesu vseh državljank in državljanov Republike Slovenije
               predvsem zaradi tega, ker gre za edino zaščito in varnost, da ne leva, ne srednja, ne
               desna vlada državljank in državljanov Republike Slovenije ne bo enormno zadolžila.
               Vpis fiskalnega pravila ne izključuje socialne države in ne izključuje solidarnosti,
               izključuje pa nespametno zadolževanje po previsokih obrestnih merah in izključuje
               bremena visokih obresti ter prenos dolgov na prihodnje rodove. Omejitev prekomernega
               zadolževanja rešuje slovenske plače in slovenske pokojnine.</p>
               <p>V Poslanski skupini Slovenske demokratske stranke se zavedamo, da lahko na dolgi rok
               porabimo samo toliko, kot ustvarimo, in da je obvladovanje javnih financ
               elementarnega pomena za delovanje vsake države. Zavedamo se, da zadolževanje brez
               gospodarske rasti dolgoročno vodi v izgubo suverenosti in zlom socialne države, pri
               čemer najvišjo ceno plačujejo ljudje, ki imajo malo premoženja in malo privilegijev.
               Zavedamo se, da smo v preteklosti z neracionalnimi odločitvami zašli s prave poti in
               s tem ogrozili svojo prihodnost ter prihodnost svojih otrok. Vseeno ostaja grenak
               priokus, da smo z vpisom fiskalnega pravila v ustavo izgubili več kot eno leto. S tem
               smo davkoplačevalci in Slovenija plačali visoko ceno.</p>
               <p>Z vpisom fiskalnega pravila v ustavo bo imela sedanja vlada vse pogoje, da sprejema
               ukrepe, ki so potrebni in jih je sprejela že večina evropskih držav. Popolnoma jasno
               je, da nobena evropska država ni izšla iz krize na način, da bi še bolj obremenjevala
               gospodarstvo. Prava pot je ravno obratna – najprej je treba znižati stroške in
               omogočiti gospodarstvu, da zadiha, saj to prinese večje prihodke. Čas ni zaveznik
               Slovenije. Od besed bo treba preiti k dejanjem. Ob zaključku le še to – vpis
               fiskalnega pravila ni politikantstvo, temveč državotvorno dejanje. Hvala.</p>
            </sp>
            <sp xml:id="SDZ6-Izredna-37-2013-05-31.sp37">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Dr. Ljubica Jelušič bo predstavila stališče Poslanske skupine Socialnih demokratov.
            </p>
            </sp>
            <sp xml:id="SDZ6-Izredna-37-2013-05-31.sp38">

               <speaker>DR. LJUBICA JELUŠIČ (PS SD):</speaker>

               <p>Hvala za besedo, spoštovani predsednik. Spoštovani predstavniki Vlade, dragi kolegice
               in kolegi!</p>
               <p>Z današnjim dnem se dokončno spreminja slovenska ustava z določilom, s katerim se
               pridružujemo tistim evropskim državam, ki so zlato fiskalno pravilo že zapisale v
               svoje ustave. Ta proces spreminjanja je potekal lani in poteka letos, in naj bi se
               zaključil do konca letošnjega leta. Potem bomo videli, v kolikšni meri bo 25 držav
               podpisnic fiskalnega pakta dejansko spoštovalo v svojih izvedbenih aktih, v svojih
               ustavah in drugih visokih zakonih zapisano pravilo. Morda bomo mi ali pa bodo
               naslednje generacije politikov ugotovile, v kolikšni meri je zlato fiskalno pravilo
               dejansko prispevalo k njihovemu finančnemu položaju in tudi k nezadolževanju na račun
               drugih držav članic.</p>
               <p>Fiskalno pravilo – uravnoteženost prihodkov in odhodkov pri celotni javni porabi – je
               načelo, ki ga je treba vselej spoštovati pri načrtovanju proračuna. Praksa sili
               države v zadolževanje, ko so prihodki v proračun premajhni za vse javne potrebe. V
               letih gospodarske rasti in bogatenja se fiskalnega pravila niti ne zavedamo, v letih
               krize pa zlovešče trka na vrata vsakega proračuna in tudi vsakega rebalansa. Tudi
               Slovenija ima za sabo obdobje rasti, vendar se povečani pritoki prihodkov v proračun
               žal niso uporabili za zlato rezervo za slabše čase. Od druge polovice leta 2008 dalje
               se v Evropi pogosteje uporablja beseda kriza kot pa gospodarska rast. Tudi v
               Sloveniji je tako. Socialni demokrati se zavedamo, da bomo morali vsi še veliko
               žrtvovati, da bi se kot Evropa in kot Slovenija izvlekli iz krize. Zavedamo se, da
               nam bo dostojanstvo povrnjeno šele, ko bo dovolj dela za vse, izobražene in manj
               izobražene.</p>
               <p>Socialni demokrati smo nasprotovali vpisu fiskalnega pravila v ustavo s takšno obliko
               oziroma vsebino, ki jo je prejšnji teden potrdila dvotretjinska večina v Državnem
               zboru. Še danes menimo, da bi bilo mogoče določbe lani ratificirane pogodbe o
               fiskalnem paktu vnesti v ustavo in zakon na način, ki bi omogočal postopno
               uravnoteženje javnih financ in ne bi predstavljal grožnje v obliki ostrejših posegov
               v socialne transferje, javno zdravstvo, javno šolstvo, socialno varstvo in druge
               javne potrebe. Sprejetje odloka o razglasitvi Ustavnega zakona o spremembi 148. člena
               Ustave Republike Slovenije je pravna posledica omenjene odločitve, sprejete v
               Državnem zboru. Čeprav smo bili Socialni demokrati proti vpisu fiskalnega pravila v
               ustavo, smo glasovanje pred tednom dni glede tega sprejeli kot dejstvo in takšno
               odločitev tudi spoštujemo. Zato smo tudi prispevali vseh svojih 10 podpisov poslank
               in poslancev za sklic današnje izredne seje, s tem pa dokazali, da se nimamo namena
               kakorkoli zoperstavljati odločitvi večine.</p>
               <p>Na podlagi navedenega in upoštevaje vsa naša pretekla ravnanja v zvezi s tem
               vprašanjem v Poslanski skupini Socialnih demokratov sprejetju odloka ne bomo
               nasprotovali. Hvala.</p>
            </sp>
            <sp xml:id="SDZ6-Izredna-37-2013-05-31.sp39">

               <speaker>PREDSEDNIK JANKO VEBER:</speaker>

               <p>Hvala tudi vam za predstavitev stališča.</p>
               <p>Mag. Katarina Hočevar bo predstavila stališče Poslanske skupine Državljanske liste.
            </p>
            </sp>
            <sp xml:id="SDZ6-Izredna-37-2013-05-31.sp40">

               <speaker>MAG. KATARINA HOČEVAR (PS DL):</speaker>

               <p>Še enkrat hvala za besedo. Lep pozdrav vsem prisotnim!</p>
               <p>Danes opravljamo sklepno dejanje spremembe 148. člena Ustave. V zadnjem letu in pol
               je bilo veliko prelitega črnila in povedanih besed o fiskalnem pravilu, najbrž celo
               preveč. Zdaj moramo od besed preiti k dejanjem in nadaljevati korake v smeri, da naše
               javne finance spravimo v red. Ne bo enostavno, potrebno bo veliko modrosti, poguma in
               odgovornosti tako v vladnih kot v poslanskih vrstah. Glavna pridobitev te spremembe
               ustave je, da smo dobili tudi možnost sankcioniranja kršiteljev pogodbe, če o ustavi
               govorimo kot o družbeni pogodbi. Zapis fiskalnega pravila v ustavo bo omogočil
               uporabo inštrumentov, ki do sedaj niso bili na voljo, in sicer inštrument ustavne
               presoje in ustavne obtožbe. Ustavna raven veleva najvišjo stopnjo spoštovanja pravil
               s strani politike. Fiskalna disciplina bo po našem prepričanju prispevala k višji
               gospodarski rasti, saj bo ohranjala nizke obrestne mere za proračun in gospodarstvo.
               S fiskalnim pravilom se bomo nadalje izognili drastičnim ukrepom proračunske
               konsolidacije v naslednjih gospodarskih krizah. Nenazadnje bo ta vzdržnost prisila
               nas politike, da račune za svoje apetite po večji javni porabi položimo takoj, z
               novimi ali višjimi obstoječimi davki. Bremena prekomerne potrošnje tako ne bo več
               mogoče prenašati na naše otroke.</p>
               <p>V Državljanski listi smo prepričani, da z umestitvijo fiskalnega pravila v ustavo
               dajemo glas za več socialne države. Te bi bilo neizogibno manj, če bi nadaljevali s
               politiko zadolževanja in plačevanja visokih obresti iz državnega proračuna. V letu
               2009 smo za obresti namenili 300 milijonov evrov, letos se približujemo milijardi
               evrov. Če bi se v preteklosti obnašali bolj odgovorno, bi danes imeli milijardo več
               na razpolago, da jo namenimo raziskavam, inovacijam, štipendijam ali pa socialnim
               ukrepom. To je razlog, zaradi katerega smo v Državljanski listi, odkar smo
               parlamentarna stranka, podpirali zapis fiskalnega pravila v ustavo. Čaka nas še
               izvedbeni zakon. Ne pozabimo, da smo ga usklajevali že lansko poletje. Naj bo
               letošnje bolj uspešno in bolj plodno. Nimamo več časa, da bi čakali na navodila iz
               Bruslja. Sami vemo, kaj moramo storiti. Hvala.</p>
            </sp>
            <sp xml:id="SDZ6-Izredna-37-2013-05-31.sp41">

               <speaker>PREDSEDNIK JANKO VEBER:</speaker>

               <p>Hvala tudi vam za predstavitev stališča. Dovolite mi, da preden dam besedo gospodu
               Mihaelu Prevcu, obvestim vse poslanke in poslance o tem, da bo predlagan postopkovni
               predlog, da se opravi glasovanje brez 15-minutne prekinitve seje pred glasovanjem.
               Zato prosim vodje poslanskih skupin in strokovne sodelavce poslanskih skupin, da
               obvestite kolegice in kolege o tem, da je predviden postopkovni predlog, na podlagi
               katerega bi odločali, takoj po zaključku 2. točke dnevnega reda. Hvala za
               pozornost.</p>
               <p>Gospod Mihael Prevc bo predstavil stališče Poslanske skupine Slovenske ljudske
               stranke.</p>
            </sp>
            <sp xml:id="SDZ6-Izredna-37-2013-05-31.sp42">

               <speaker>MIHAEL PREVC (PS SLS):</speaker>

               <p>Še enkrat hvala za besedo, gospod predsednik. Spoštovani!</p>
               <p>Slovenija danes ne bi potrebovala fiskalnega pravila, če bi skozi zadnja leta
               dokazala, da zna odgovorno ravnati s svojimi javnimi financami. Res je, da se v letih
               visoke gospodarske konjunkture nismo pripravili na obdobje, ko bodo nastopili slabši
               časi. Tako je bil tudi odziv na gospodarsko krizo leta 2009, potem ko je nastopila,
               praktično minoren. Umetno vzdrževanje obstoječega stanja v naslednjih letih, ki ni
               imelo podlage v naši gospodarski aktivnosti, temveč v tujih kreditih, nas je samo v
               nekaj letih iz vzorne članice evro skupine s praktično minimalnim obsegom javnega
               dolga pripeljalo v situacijo, ko trepetamo, kaj bo jutri. Zato fiskalno pravilo – da
               se kaj takega nikoli več ne zgodi, da bodo naši proračunski prihodki in odhodki na
               določeno srednjeročno obdobje uravnoteženi in da ne bo nobena politika v bodoče
               zaradi lastnih interesov vzdrževala lažno upanje in prikazovala stanje, ki ne pritiče
               realnemu stanju.</p>
               <p>Že večkrat smo povedali, da nihče nima pravice zadolževati naših otrok, naših vnukov,
               kajti ravno oni bodo plačevali naše finančne napake. Kako pomemben je bil ta ustavni
               zapis, nam v zadnjih dneh sporočajo številni odzivi iz vseh koncev sveta. V luči naše
               zaveze na vse naše obljube na našo državo gledajo povsem drugače. Fiskalno pravilo
               nalaga veliko odgovornost, ki jo morajo sprejeti tako koalicijske kot tudi
               opozicijske stranke. Vendar zadeva še ni v celoti zaključena. Pred nami je
               oblikovanje in sprejetje izvedbenega zakona. Tudi tu nas bo zunanja javnost budno
               spremljala. Če kdo misli, da bo lahko preko izvedbenega pravila vsaj kratkoročno
               izigral določbe ustavnega fiskalnega pravila, se najverjetneje moti.</p>
               <p>V Slovenski ljudski stranki verjamemo, da bodo strokovnjaki, povezani v strokovno
               skupino, kmalu začeli z delom, in bomo že kmalu, v jesenskih mesecih opravili tudi ta
               pomemben del naloge. Nič ni narobe, če človek kdaj napačno oceni situacijo, napredek
               pa je, če to odkrito prizna in popravi svojo napako. V Slovenski ljudski stranki
               takšno priznanje cenimo. Fiskalno pravilo bi lahko bilo sprejeto že v minulem letu in
               zelo verjetno bi kot država v mednarodni skupnosti uživali več zaupanja. Toda bolje
               pozno kot nikoli. Slovenijo čaka še nekaj projektov, ki so bili začeti podobno kot
               fiskalno pravilo, a se od nas zelo jasno in nedvoumno pričakuje, da jih bomo
               izpeljali do konca. V tek je treba spraviti zakon za stabilizacijo bančnega sistema.
               Slovenski državni holding še vedno obstaja samo na papirju.</p>
               <p>V Slovenski ljudski stranki upamo, da bo tudi na tem področju, podobno kot pri
               fiskalnem pravilu, prevladal razum in ne politični prestiž, in da bomo resnično
               naredili tisto, kar je najboljše za našo državo. Hvala.</p>
            </sp>
            <sp xml:id="SDZ6-Izredna-37-2013-05-31.sp43">

               <speaker>PREDSEDNIK JANKO VEBER:</speaker>

               <p>Hvala gospodu Prevcu.</p>
               <p>Gospa Marjana Kotnik Poropat bo predstavila stališče Poslanske skupine Demokratične
               stranke upokojencev Slovenije.</p>
            </sp>
            <sp xml:id="SDZ6-Izredna-37-2013-05-31.sp44">

               <speaker>MARJANA KOTNIK POROPAT (PS DeSUS):</speaker>

               <p>Hvala za besedo, gospod predsednik. Vsi prisotni še enkrat lepo pozdravljeni!</p>
               <p>Pri 1. točki dnevnega reda današnje seje sem dejala, da je v Državnem zboru danes
               svečan dan. Dodajam še, da nam je poslankam in poslancema iz DeSUS v posebno čast, da
               prisostvujemo temu svečanemu dogodku, ko razglašamo spremembe Ustave Republike
               Slovenije, spremembe členov, ki opredeljujejo institut referenduma in vnos fiskalnega
               pravila.</p>
               <p>Vnos fiskalnega pravila v ustavo smo v Poslanski skupini DeSUS podpirali, saj smo
               ocenili, da je uvedba tega pravila v Ustavo Republike Slovenije pot za zajezitev
               proračunskega primanjkljaja in javnega dolga. Te spremembe ne moremo obravnavati
               povsem ločeno, temveč skupaj s paketom ukrepov, ki so bili že poslani v Bruselj, in
               na katerega smo že prejeli odgovor. Sporočilo v tem odgovoru je, da smo v Sloveniji
               na pravi poti in da so doslej sprejete spremembe zakonov in drugi ukrepi korak v
               pravo smer, ki pelje v izhod iz krize – pri tem je treba dodati ob izvajanju 9 točk,
               ki so jih v Bruslju zapisali.</p>
               <p>Četudi danes potrjujemo razglasitev ustavne spremembe, ki se nanaša na vnos
               fiskalnega pravila v ustavo, ne morem mimo odzivov naše politike na odgovor Bruslja.
               Tukaj mislim predvsem na izjavo ministra za finance, da bo treba zarezati tudi v
               pokojnine, kar nas je po pravici povedano zelo negativno presenetilo. Že ob razpravah
               o vnosu fiskalnega pravila v Ustavo Republike Slovenije smo v Poslanski skupini DeSUS
               poudarjali, da ta vnos ne sme voditi v propad socialne države. Že tedaj smo jasno
               zavzeli stališče in napovedali, da se zavzemamo za to, da se v področje sociale in
               pokojnin ne bo posegalo. Pri tem vztrajamo še danes. Dejstvo je, da je povprečna
               pokojnina pod pragom minimalne plače in pod pragom revščine – 587 evrov mesečno. Še
               enkrat, povprečna pokojnina je danes pod pragom minimalne plače in pod pragom
               revščine. Zato s tega mesta, s te govornice pozivam, naj nekdo odgovori na vprašanje:
               Kolikšne reze še lahko prenese upokojenec? Vprašanje je naslovljeno tudi na vse vas.
               Ali bi lahko preživeli s tem zneskom? Še posebej, kadar človeka tare bolezen ali je
               prisiljen, da zaradi ostarelosti pristane v domu za ostarele. Zato premislite, člani
               Vlade, kakšne ukrepe napovedujete. Izjava ministra daje prizvok kot da upokojenci v
               tem času niso popolnoma nič prispevali v našo družbo oziroma za dobrobit naše družbe
               in za zagotavljanje svoje socialne varnosti. Pri pokojninah se varčuje že mnogo let –
               od zamrznitve leta 2010 do znižanega letnega dodatka, da ne govorim o tem, da
               pokojnine padajo že vse od leta 2001.</p>
               <p>Da se vrnem na vsebino, na obravnavo odloka o razglasitvi vpisa zlatega pravila v
               ustavo. Poslanska skupina DeSUS ne nasprotuje vnosu fiskalnega pravila, še enkrat pa
               poudarjamo, da to pravilo ne sme in ne more pomeniti propada socialne države. Tej
               intenci bomo v naši poslanski skupini absolutno nasprotovali. Hvala lepa.</p>
            </sp>
            <sp xml:id="SDZ6-Izredna-37-2013-05-31.sp45">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Gospa Ljudmila Novak bo predstavila stališče Poslanske skupine Nove Slovenije.</p>
            </sp>
            <sp xml:id="SDZ6-Izredna-37-2013-05-31.sp46">

               <speaker>LJUDMILA NOVAK (PS NSi):</speaker>

               <p>Spoštovani!</p>
               <p>V Poslanski skupini Nove Slovenije bomo Predlog odloka o razglasitvi Ustavnega zakona
               o spremembi 148. člena Ustave Republike Slovenije podprli. Spremenjeni 148. člen
               Ustave Republike Slovenije pomeni zapis fiskalnega pravila v najvišji pravni akt. Na
               ta način izpolnjujemo zavezo, prevzeto s pogodbo o fiskalnem paktu. S fiskalnim
               paktom smo se tako kot preostale države podpisnice zavezali k javnofinančni
               disciplini. V Državnem zboru je bila ta ustavna sprememba izglasovana z visoko
               stopnjo političnega soglasja, in v Novi Sloveniji tak konsenz pozdravljamo. Posebej
               bi poudarila, da je zapis fiskalnega pravila v ustavo pomemben zato, ker je eden od
               pozitivnih signalov, ki jih Slovenija pošilja mednarodni skupnosti. Gre za sporočilo,
               da je uravnoteženost javnih financ pomembna vrednota, ki sodi v hierarhično najvišji
               pravni akt, in ga praktično ni mogoče kršiti.</p>
               <p>Prav zaradi sprejetja obeh ustavnih sprememb, fiskalnega pravila in referenduma, je
               bila ocena Evropske komisije za nas dokaj pozitivna. Lahko trdimo, da je k temu
               bistveno pripomogla prav opozicija, ki je vztrajala pri čim prejšnjem zapisu
               spremembe ustave. Po sprejetem fiskalnem pravilu morajo biti prihodki in odhodki
               države, ki so zajeti v njenih proračunih, uravnoteženi oziroma lahko znaša letni
               primanjkljaj največ do 0,5 % BDP. Če se v kakšnem letu zgodi primanjkljaj preko te
               meje, je treba ta primanjkljaj pokrivati s presežki ostalih let, bodisi s presežki,
               ki so bili ustvarjeni v preteklosti, bodisi s presežki, ki bodo ustvarjeni v
               prihodnosti.</p>
               <p>Ker ni realno pričakovati, da bi država vsako leto imela popolnoma uravnotežen
               proračun, predlog spremembe 148. člena ustave dopušča tudi izjeme. Ta izjema je
               vezana na pojem posebnih okoliščin. To so lahko nepredvideni dogodki, recimo, naravne
               ali kakšne druge nesreče, kjer je treba zagotoviti sredstva za odpravo škode, pomoč
               ljudem in podobno. Druga posebna okoliščina je takšno gospodarsko obdobje, kot ga
               imamo sedaj – gospodarska kriza. Kljub gospodarski krizi, ki bo očitno še trajala,
               moramo težiti k čim prejšnjemu uravnoteženju javnih financ. Brez varčevanja in
               odrekanja ter spodbujanja gospodarstva tega cilja ne bomo dosegli, ne glede na to,
               kdaj si ga bomo postavili, za leto 2015 ali 2017. Nekatere politične stranke bi si
               želele te boleče ukrepe čim bolj odložiti. V Novi Sloveniji se ves čas zavzemamo za
               uveljavitev fiskalnega pravila čim prej, že v proračunskem letu 2015. Zavedamo se, da
               je vsak rez v plače, pokojnine, predvsem pa v socialne prejemke, boleč, vendar so
               taki ukrepi nujni, če želimo ohraniti suverenost na javnofinančnem področju. Prav
               zato smo tako v času, ko smo bili vladna stranka, kot tudi sedaj, ko smo opozicijska
               stranka, podpirali ukrepe za zmanjšanje javnofinančnih izdatkov. Potrebni bodo še
               številni hitri in odločni koraki za uravnoteženost proračuna, in Nova Slovenija takim
               prizadevanjem napoveduje nadaljnjo podporo. Pričakujemo, da bo breme krize enakomerno
               porazdeljeno med vse družbene skupine. Vlada mora biti ob tem posebej pozorna na to,
               da s sprejetimi ukrepi ne bo posegala v premoženjsko najšibkejše družbene sloje in
               povečevala socialne stiske ter stopnje revščine. Prav na to bomo v Novi Sloveniji
               posebej pozorni.</p>
            </sp>
            <sp xml:id="SDZ6-Izredna-37-2013-05-31.sp47">

               <speaker>PREDSEDNIK JANKO VEBER:</speaker>

               <p>Hvala.</p>
               <p>Končali smo predstavitev stališč poslanskih skupin. Prehajamo na splošno razpravo
               poslank in poslancev o predlogu odloka.</p>
               <p>Besedo dajem gospodu Francu Bogoviču, pripravi pa se mag. Matej Tonin.</p>
            </sp>
            <sp xml:id="SDZ6-Izredna-37-2013-05-31.sp48">

               <speaker>FRANC BOGOVIČ (PS SLS):</speaker>

               <p>Hvala. Lep pozdrav, spoštovani predsednik, spoštovani predstavniki Vlade, kolegice in
               kolegi!</p>
               <p>V Slovenski ljudski stranki in tudi sam osebno pozdravljam, da smo zmogli ta napor v
               Sloveniji in spremenili slovensko ustavo tudi v tem delu, da želimo imeti urejene
               javne finance. Vesel sem, da smo poleg tega, da smo lahko prispevali naših 6 glasov,
               imeli tudi povezovalno noto v tistem delu, ko sta si dve največji stranki želeli
               razdeliti krivdo za neuspeh dober mesec nazaj. Vesel sem, da je pri vseh v Državnem
               zboru prevladal razum. Žal ta razum ni prevladal že lansko leto. Mislim, da je prav,
               da povemo, da nas bo eno leto zakasnitve in najetje 4 milijard evrov dragih kreditov
               v tem času v naslednjih 10 letih stalo približno od 40 do 60 milijonov evrov na leto
               oziroma od 100 do 150 tisoč na dan. Toliko, da si predstavljamo, kaj naše odločitve
               ali pa neodločitve v Državnem zboru pomenijo.</p>
               <p>Pred nami je zelo odgovornega pol leta, pol leta, v katerem se bo videlo, kako resno
               mislimo danes in kako resno smo mislili v ponedeljek. Sprejeti moramo izvedbeni
               zakon, v katerem bomo zapisali pravila, v katerih bomo dogovorili tudi eventualna
               odstopanja od fiskalnega pravila. Dogovoriti se moramo tudi za potrebno večino, in že
               zdaj napovedujem, da bomo v Slovenski ljudski stranki vztrajali, da je za takšne
               odločitve vedno potrebna dvotretjinska, ustavna večina, in upam, da bo dovolj
               modrosti. Vlada ima zelo težko nalogo – pripraviti eksakten rebalans proračuna in
               posledično sprejeti ukrepe, s katerimi bomo dosegli to, kar danes zapišemo v
               slovensko ustavo.</p>
               <p>V družbi in tudi sicer zelo veliko govorimo o trajnostnem razvoju. Mislim, da se
               vedno bolj zavedamo, da je treba trajnostno rabiti naravne vire, od zraka, vode in
               vseh ostalih surovin, do hrane in podobno, in nekaj podobnega danes govorimo na
               področju financ. Želimo imeti trajnostne finance, da, kar je bilo danes že rečeno,
               porabimo toliko, kolikor ustvarimo. Danes je bilo že povedano, da pri tem nismo bili
               najbolj uspešni v preteklih letih, da tako ne gre naprej in da je treba narediti
               temeljit zasuk v naših glavah. Pri tem govorimo tudi o tem, da z vpisom tega pravila
               dajemo perspektivo Republiki Sloveniji. Dajemo perspektivo našim otrokom, ki so v
               vrtcih in šolah, dajemo perspektivo kmetom na poljih, obrtnikom v njihovih
               delavnicah, delavcem v tovarnah, lastnikom podjetij, ki se odločajo za to, da so
               danes podjetniki. Dajemo perspektivo tujim investitorjem, da bodo za razliko od
               zadnjega leta še videli perspektivo v Sloveniji.</p>
               <p>Spoštovani kolegice in kolegi, če tem skupinam ne bomo zagotovili perspektive, potem
               je zastonj govoriti, da ne bomo zniževali plač, da bomo imeli socialno državo, da
               bomo imeli zdravstvo, da bomo imeli znosne pokojnine. Govorimo o tem, da je treba
               družbo spraviti v ravnovesje, za kar bo potrebna solidarnost. Mislim, da danes ni
               primerno mesto za petelinjenje, katera skupina v tem ne bo sodelovala. Vsi bomo
               morali sodelovati in v naslednjega pol leta bomo pokazali, ali je v slovenskem
               političnem prostoru in v naši družbi dovolj razuma, da zmoremo to, kar smo si danes
               zapisali. To si srčno želim, in bomo tudi vsi poslanci Slovenske ljudske stranke v
               tem konstruktivno sodelovali, kot smo tudi doslej.</p>
            </sp>
            <sp xml:id="SDZ6-Izredna-37-2013-05-31.sp49">

               <speaker>PREDSEDNIK JANKO VEBER:</speaker>

               <p>Hvala.</p>
               <p>Besedo dajem mag. Mateju Toninu, pripravi pa se gospod Franc Pukšič.</p>
            </sp>
            <sp xml:id="SDZ6-Izredna-37-2013-05-31.sp50">

               <speaker>MAG. MATEJ TONIN (PS NSi):</speaker>

               <p>Spoštovani kolegice in kolegi!</p>
               <p>Fiskalno pravilo je v svojem bistvu zelo preprosta zadeva – toliko kot ustvarimo,
               toliko lahko tudi porabimo. Z našo današnjo odločitvijo smo naredili veliko uslugo
               prihodnjim generacijam, ker naših današnjih bremen ne bomo nalagali prihodnjim
               generacijam. Odločitve, ki bodo sledile sprejetemu fiskalnemu pravilu, bodo
               neprijetne, ampak tako je. Le upamo lahko in si želimo, da bo morda kdo s časovne
               perspektive in skozi zgodovino nazaj gledal, da je bilo takrat tudi narejenega nekaj
               dobrega in da je bilo tudi jemanje nujno potrebno.</p>
               <p>Ob tem slovesnem trenutku nikogar ne želim postavljati v neprijetno situacijo, ampak
               moram pa res iskreno čestitati Pozitivni Sloveniji za spremembo stališča, to pa
               vsekakor. Saj veste, da smo pred tem vse mogoče poslušali – glede 30-odstotnega
               znižanja pokojnin, zaradi česar je bil potem postavljen v neprijetno situacijo DeSUS,
               ki se mora še danes braniti. Slišali smo tudi, da v Pozitivni Sloveniji ne bodo
               nikoli sprejeli fiskalnega pravila z letnico 2015, ampak kljub vsemu se je ta zgodba
               zgodila in ima srečen razplet. Kot sem rekel prej in govorim tudi zdaj, do te
               spremembe zagotovo ne bi prišlo, če naša vlada ne bi odšla z oblasti. To je zgolj
               dodatek, dodatna ugotovitev, da preseneča, kako hitro lahko spremenite svoje
               stališče, in da vam pri teh stvareh ni nerodno. Ampak ta zadeva in te stvari so danes
               popolnoma nepomembne. Ključno pri vsej stvari je, da ne bomo nalagali dodatnih bremen
               prihodnjim generacijam.</p>
            </sp>
            <sp xml:id="SDZ6-Izredna-37-2013-05-31.sp51">

               <speaker>PREDSEDNIK JANKO VEBER:</speaker>

               <p>Hvala.</p>
               <p>Besedo dajem gospodu Francu Pukšiču, pripravi se gospod Samo Bevk.</p>
            </sp>
            <sp xml:id="SDZ6-Izredna-37-2013-05-31.sp52">

               <speaker>FRANC PUKŠIČ (PS SLS):</speaker>

               <p>Hvala lepa. Kolegice in kolegi!</p>
               <p>V Poslanski skupini Socialnih demokratov še vedno ne podpirajo spremembe fiskalnega
               pravila, in danes so povedali, da temu ne bodo nasprotovali. Seveda ne, ker imajo 10
               poslancev. Če bi jih imeli 30, bi to svojo moč izkoristili, ampak to je že zgodovina.
               Dejstvo je, da so Socialni demokrati prav takrat, ko so vodili državo, naredili več
               kot 8 milijard evrov izgube, in še vedno ne želijo priznati, kljub temu da so v Vladi
               s figo v žepu, kam nas je to pripeljalo.</p>
               <p>Vesel sem, kot sem že prej omenil, da so se v Pozitivni Sloveniji spametovali in
               priznali svoje grehe, in pričakujem, da bodo še nekajkrat to naredili. Glede tistega,
               ko je kolegica Maša Kociper razlagala, kako velik krog ne gre v malega – to je bilo
               lani jeseni. Zdaj je celo iznašla formulo, da tudi velik gre v malega, ampak nas je
               to preveč stalo. To nas je stalo skoraj pol milijarde za najetje kreditov v
               naslednjih 10 letih, samo za obresti. To nas stane danes več kot 2 % višja obrestna
               mera za podjetnike, kar je zmanjševanje okolja za gospodarstvo, in to je državljanke
               in državljane stalo dvig DDV. To je prinesla ta vlada. Zdaj sicer z veseljem rečejo,
               kaj vse so naredili. Če bi bili malo, vsaj malo skromni, bi rekli: <q>"Hvala prejšnji
               vladi, da je vse to pripravila, mi bomo realizirali še holding in slabo banko, tako
               kot nam je naložila Evropska komisija, in sprejeli tudi klasifikacijo v državnih
               podjetjih"</q>, ne pa tako, kot zdaj prihajate z nekimi raztrosenimi zadevami.</p>
               <p>To spremembo bom podprl.</p>
            </sp>
            <sp xml:id="SDZ6-Izredna-37-2013-05-31.sp53">

               <speaker>PREDSEDNIK JANKO VEBER:</speaker>

               <p>Hvala.</p>
               <p>Replika, gospa Maša Kociper.</p>
            </sp>
            <sp xml:id="SDZ6-Izredna-37-2013-05-31.sp54">

               <speaker>MAŠA KOCIPER (PS PS):</speaker>

               <p>Spoštovani!</p>
               <p>Ker sem bila omenjena z imenom in priimkom, moram dati repliko, ker sem bila očitno
               narobe razumljena.</p>
               <p>Gospod Pukšič, očitno niste razumeli, da sem že takrat vedela, da je potreben čas, da
               veliko zadolževanje in veliko porabo spraviš v majhno zadolževanje in majhno porabo.
               Vi tega še sedaj očitno ne razumete. Škoda.</p>
            </sp>
            <sp xml:id="SDZ6-Izredna-37-2013-05-31.sp55">

               <speaker>PREDSEDNIK JANKO VEBER:</speaker>

               <p>Hvala za dodatno pojasnilo.</p>
               <p>Besedo dajem gospodu Samu Bevku, pripravi se dr. Ljubica Jelušič.</p>
            </sp>
            <sp xml:id="SDZ6-Izredna-37-2013-05-31.sp56">

               <speaker>SAMO BEVK (PS SD):</speaker>

               <p>Samo na kratko. Gospod predsednik, hvala za besedo. Spoštovani zbor!</p>
               <p>Nobeno fiskalno pravilo, zapisano v ustavo, ne bo pomagalo, če ne bomo vsi skupaj,
               predvsem pa Vlada, zagnali gospodarski razvoj tako, da ne bo vprašljiva prihodkovna
               stran državnega proračuna in tudi polnjenje davčne blagajne. Zato apeliram na Vlado,
               da pomaga povsod, kjer imajo podjetja v Sloveniji dolgoročne programe, sklenjene
               pogodbe, manjka pa jim financiranje le-teh. Hvala lepa.</p>
            </sp>
            <sp xml:id="SDZ6-Izredna-37-2013-05-31.sp57">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>Besedo dajem dr. Ljubici Jelušič, potem pa pride na vrsto še predsednica Ustavne
               komisije gospa Maša Kociper.</p>
            </sp>
            <sp xml:id="SDZ6-Izredna-37-2013-05-31.sp58">

               <speaker>DR. LJUBICA JELUŠIČ (PS SD):</speaker>

               <p>Najlepša hvala za besedo, spoštovani predsednik.</p>
               <p>Na tri stvari bi rada opozorila. V takšnih slovesnih trenutkih, kot je današnji, ko
               spreminjamo ustavo, smo nagnjeni k temu, da govorimo o pozitivnih oziroma o zlatih
               stvareh stvari, ki jih spreminjamo. Nekatere ostanejo zamolčane in negativnih rajši
               ne omenjamo. Pri fiskalnem pravilu bi opozorila na njegovo zamolčano plat, ki je
               skrita v dejanskem zapisu v fiskalnem paktu, zakaj je treba fiskalno pravilo vnesti v
               ustavo ali ustavam primerljive zakone 25 držav podpisnic fiskalnega pakta. To je, da
               države, ki do 1. januarja 2014 v svoje ustave tega pravila ne bodo vnesle, ne bodo
               izpolnile osnovnega pogoja za dodelitev pomoči iz Evropskega mehanizma za stabilnost.
               Moramo se zavedati, da si s tem, kar delamo danes, v prihodnosti odpiramo pot za
               morebitno finančno pomoč, če bi jo naša država potrebovala.</p>
               <p>Drugič, precej je govora o tem, da so bile pretekle politike odgovorne za
               zadolževanje in tudi prekomerno zadolževanje naše države. Zdi se mi, da je dobro biti
               bolj konkreten, ko se govori o teh preteklih politikah. Del te politike so bili tudi
               sestavi Državnega zbora v preteklosti. Mislim, da je pri fiskalnem pravilu dobro
               vedeti, da se ta izvaja preko zakonov in predvsem zakona o izvrševanju proračuna. Pri
               takratnih odločitvah moramo biti tudi mi kot Državni zbor, ki izvajamo nadzor nad
               delovanjem izvršne oblasti, pozorni ne samo na svoje besede, ampak tudi na to, da se
               prihodki in odhodki v proračunu zapišejo kot uravnoteženi.</p>
               <p>Tretjič, več razpravljavcev je že opozorilo na pomen izvedbenega zakona, ki ga je
               treba v prihodnjih mesecih pripraviti in sprejeti. Nekaj razpravljavcev in tudi
               nekateri komentatorji so v preteklih dneh ob bruseljskih sporočilih k našemu programu
               o stabilnosti namigovali na to, da bo Vlada s tem izvedbenim zakonom poskušala
               opehariti Evropo. Rada bi opozorila na to, da bomo jaz in Socialni demokrati v celoti
               zelo pozorni na to, kako bo nastajal ta izvedbeni zakon, in s kakšnim tempom bo
               uveljavljal naše odgovornosti glede fiskalnega pravila in glede uravnoteženja naših
               financ v prihodnosti. To bomo delali ob zavesti, da opehariti Evropo pomeni opehariti
               samega sebe in naše bodoče generacije. Najlepša hvala.</p>
            </sp>
            <sp xml:id="SDZ6-Izredna-37-2013-05-31.sp59">

               <speaker>PREDSEDNIK JANKO VEBER:</speaker>

               <p>Hvala.</p>
               <p>Postopkovni predlog ima gospod Jani Möderndorfer.</p>
            </sp>
            <sp xml:id="SDZ6-Izredna-37-2013-05-31.sp60">

               <speaker>JANI MÖDERNDORFER (PS PS):</speaker>

               <p>Spoštovani!</p>
               <p>Glede na to, da je bila kolegica zadnja razpravljavka, in glede na to, da je po
               časovnem poteku, ki je bil dogovorjen, predvideno, da bo glasovanje 15 minut po
               končani razpravi, predlagam proceduralni sklep, da glasovanje opravimo takoj. Hvala
               lepa.</p>
            </sp>
            <sp xml:id="SDZ6-Izredna-37-2013-05-31.sp61">

               <speaker>PREDSEDNIK JANKO VEBER:</speaker>

               <p>Hvala.</p>
               <p>V skladu s 86. členom Poslovnika Državnega zbora lahko na vaš predlog predsedujoči
               določi, da se glasovanje opravi takoj po končani 2. točki dnevnega reda. Določam, da
               se bo glasovanje opravilo takoj po zaključku 2. točke dnevnega reda.</p>
               <p>Preden popolnoma zaključimo razpravo, dajem besedo še predsednici Ustavne komisije
               gospe Maši Kociper.</p>
            </sp>
            <sp xml:id="SDZ6-Izredna-37-2013-05-31.sp62">

               <speaker>MAŠA KOCIPER (PS PS):</speaker>

               <p>Zaključujem s pojasnilom, da današnja sprememba in to, kar bomo vpisali v ustavo,
               pomeni samo vpis novega načela v našo ustavo. V našo ustavo s tem vpisujemo načelo
               javnofinančne discipline in uravnoteženosti javnih financ. Naša država se je zaradi
               mnogoterih dejstev in tudi številnih napak v preteklosti žal znašla v situaciji, ko
               brez zadolževanja ni sposobna pokrivati niti osnovnih obveznosti, kot so plačila
               pokojnin in plač v javnem sektorju. To je žalostno dejstvo, in žalostno dejstvo je
               tudi to, da bomo še nekaj let odvisni od tujih trgov in od njihovih posojil denarja,
               s tem pa tudi od pogojev, ki jih bodo postavljali.</p>
               <p>Vpis tega načela v ustavo je zato pomemben in pomeni zlasti pomemben signal
               mednarodnim trgom, kot so ugotovili že mnogi pred mano. Ob koncu želim samo še
               poudariti, da bo Ustavno sodišče ob morebitnem odločanju to načelo vedno tehtalo v
               primerjavi z drugimi načeli, kot je načelo socialne države in druga načela, h katerim
               je zavezana naša ustava. Zato vpis fiskalnega pravila sam po sebi ne pomeni nobenih
               konkretnih posledic. Hvala.</p>
            </sp>
            <sp xml:id="SDZ6-Izredna-37-2013-05-31.sp63">

               <speaker>PREDSEDNIK JANKO VEBER:</speaker>

               <p>Hvala tudi vam.</p>
               <p>S tem zaključujem razpravo. Hkrati tudi ugotavljam, da k predlogu odloka ni bilo
               vloženih amandmajev. O predlogu odloka bomo odločali takoj, kot smo se dogovorili na
               podlagi postopkovnega predloga.</p>
               <p>Prehajamo na glasovanje zbora o predlogih odločitev. Poslanke in poslance prosim, da
               preverite delovanje glasovalnih naprav. Prehajamo na glasovanje o 1. točki dnevnega
               reda. <title>Nadaljujemo s prekinjeno 1. točko dnevnega reda, to je z obravnavo Predloga odloka o
                  razglasitvi Ustavnega zakona o spremembah 90., 97. in 99. člena Ustave Republike
                  Slovenije.</title>
               </p>
               <p>Glasujemo. Navzočih je 75 poslank in poslancev, za je glasovalo 74, proti nihče.</p>
               <p><stage>(Za je glasovalo 74.)</stage> <stage>(Proti nihče.)</stage></p>
               <p>Ugotavljam, da je odlok sprejet.</p>
               <p>S tem zaključujem to točko dnevnega reda. <title>Nadaljujemo s prekinjeno 2. točko dnevnega reda, to je z obravnavo Predloga odloka o
                  razglasitvi Ustavnega zakona o spremembi 148. člena Ustave Republike Slovenije.</title>
               </p>
               <p>Glasujemo. Navzočih je 75 poslank in poslancev, za je glasovalo 68, proti nihče.</p>
               <p><stage>(Za je glasovalo 68.)</stage> <stage>(Proti nihče.)</stage></p>
               <p>Ugotavljam, da je odlok sprejet.</p>
               <p>S tem zaključujem to točko dnevnega reda in zaključujem tudi 37. izredno sejo
               Državnega zbora. Hkrati obveščam članice in člane kolegija, da se kolegij začne ob
               12.05. Hvala za pozornost in nasvidenje. <stage type="time">Seja se je končala 31. maja 2013 ob
                  11.47.</stage>
               </p>
            </sp>
         </div>
      </body>
   </text>
</TEI>