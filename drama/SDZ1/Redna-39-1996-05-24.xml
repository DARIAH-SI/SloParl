<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">88B88DBC767C1CA4C1257832004838E3</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=88B88DBC767C1CA4C1257832004838E3</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <stage>SE JE NADALJEVALA 24. MAJA 1996 OB 10.15 URI.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Pričenjam nadaljevanje 39. seje Državnega zbora Republike Slovenije.</p>
                  <p>Obveščen sem, da so zadržani in se današnje seje ne morejo udeležiti naslednje poslanke in poslanci: Janez Vindiš, Rafael Kužnik, Feri Horvat, Irena Oman, dr. Vladimir Topler, Ivo Hvalica, Vitodrag Pukl, Drago Šiftar, dr. France Bučar, Jožef Kopše, Ivan Oman, mag. Janez Kocijančič, Žarko Pregelj, dr. Franc Zagožen, Marjan Podobnik, dr. Janez Podobnik, Štefan Matuš, Miroslav Mozetič, Nada Skuk, Jurij Malovrh za pričetek seje, Brane Eržen, Ciril Pucko, Maksimiljan Lavrinc, Miroslav Geržina, Franc Černelič, Izidor Rejc, Branko Janc, Marjan Stanič in Rudi Moge. Upam, da so prisotni vsi ostali, ki se niso opravičili. Bomo pa to takoj ugotovili. Ugotavljamo namreč prisotnost v dvorani! Ugotavljamo prisotnost v dvorani! Še vedno ugotavljamo prisotnost v dvorani! Ugotavljam, da je v dvorani 47 poslank in poslancev. Državni zbor je torej sklepčen in lahko odloča.</p>
                  <p>Na to sejo sem vabil kar precej predstavnikov Vlade Republike Slovenije in jih vse lepo pozdravljam, kajti današnje nadaljevanje 39. seje bomo pričeli s 27. točko dnevnega reda - to je z vprašanji in pobudami poslank in poslancev.</p>
                  <p>Prehajam torej na <title>27. TOČKO DNEVNEGA REDA - VPRAŠANJA IN POBUDE POSLANK IN POSLANCEV</title> in vam hkrati sporočam, da so se za današnjo sejo opravičili: minister za promet in zveze gospod Igor Umek, državni sekretar v ministrstvu, gospod Marjan Dvornik, prav tako ministri Janez Dular, Meta Zupančič in gospod Kacin, s tem da so vsi poskrbeli za ustrezno nadomestilo, prisotnost torej iz svojih ministrstev, bodisi da gre za druge državne sekretarje kot v primeru minister za promet in zveze oziroma državne sekretarje na sploh.</p>
                  <p>Prejeli smo pisne najave za poslanska vprašanja in pobude. Vrstni red postavljanja poslanskih vprašanj in pobud sem določil v skladu z zadnjim odstavkom 23. člena poslovnika, tako da prva tri vprašanja oziroma pobude postavljajo poslanci opozicije, nato pa po vrsti poslanci iz posameznih poslanskih skupin po vrstnem redu prijave. Vemo, da mora biti vprašanje kratko in postavljeno tako, da se nanj da odgovoriti, to se pravi, da je vsebina vprašanja jasno razvidna, sicer bom moral pač opozoriti, da temu ni tako. Največ opozoril bom pa namenil tistim, ki bodo porabili več časa, kot je dovoljeno. Čas za vprašanje je namreč tri minute, ne glede na to, ali je vprašanj več ali eno samo in odgovor ne sme trajati dlje kot deset minut, ne glede na to, ali gre za en odgovor ali za več odgovorov iz različnih ministrstev. Na vse to je možno dati dopolnilno vprašanje, ki ne sme trajati več kot dve minuti in na to vprašanje, kot veste, je naša praksa, da dovolimo kratek dodaten odgovor.</p>
                  <p>Hkrati vas obveščam, da je gospod Jože Jagodnik na 37. seji Državnega zbora postavil Vladi še dodatno vprašanje v zvezi s trgovanjem z orožjem. V imenu skupine desetih poslancev, to ste dobili na klop, je v skladu z 29. členom poslovnika predlagal, da se v odgovoru Vlade na postavljena poslanska vprašanja opravi razprava na naslednji seji Državnega zbora, pred tem pa se pridobijo poročila Vlade oziroma pristojnih ministrstev, ki so bila omenjena v ustnih odgovorih, predvsem pa poročila SOVE in poročila VIS-a od leta 1990 do leta 1995. Vlada omenjenih poročil še ni predložila, zato predlaga, da se na podlagi zahteve desetih poslancev v skladu z drugim odstavkom 29. člena Poslovnika Državnega zbora opravi razprava in sprejme sklep v naslednjem besedilu: "Državni zbor poziva Vlado Republike Slovenije, da mu predloži poročila o trgovanju z orožjem, ki so bila omenjena v ustnih odgovorih ministra Kacina in ministra Štera na poslanska vprašanja poslanca Jožeta Jagodnika, postavljena na 37. seji Državnega zbora, predvsem pa poročila SOVE in pa poročila VOMA ter kriminalistične službe od leta 1990 do leta 1995. Državni zbor bo o odgovorih Vlade in omenjenih poročilih razpravljal na 40. seji Državnega zbora kot posebni točki. Razpravo na podlagi drugega odstavka 29. člena poslovnika bomo opravili na koncu poslanskih vprašanj in pobud. Danes, na koncu poslanskih vprašanj in pobud, bomo torej opravili razpravo na podlagi drugega odstavka 29. člena poslovnika, to pa pomeni, da ima najprej 15 minut v imenu pobudnikov te razprave, potem je 15 minut za naslovljenca, to je Vlada, in potem ima vsaka poslanska skupina možnost, ki jo lahko izkoristi, v 5 minutah povedati svoj pogled na odgovor na zastavljeno vprašanje in odgovor, o katerem je tekla razprava.</p>
                  <p>Preden pa začnemo z vprašanji, smo dobili že en odgovor. Gospa Jadranka Šturm je rodila sina, ki mu je ime Jaša, in mislim, da ji lahko iskreno čestitamo! (Aplavz!) Upam, da o tem ne bo kdo predlagal dodatne razprave! (Smeh!)</p>
                  <p>Prebral vam bom spisek, vrstni red poslank in poslancev, ki bodo danes postavljali vprašanja. Prosim, da omogočite tistim, ki jih to zanima, da slišijo, kdaj bodo na vrsti, ker se jim to ponavadi ne zdi nepomembno, zlasti glede na to, da je bil prej objavljen napačen spisek. Prva tri vprašanja iz opozicije: Alojz Metelko, dr. Lev Kreft, Sašo Lap. (Nisem se sam postavil!) Dalje, četrti Štefan Kociper, peti mag. Janez Jug, šesti Zmago Jelinčič, sedmi Tone Peršak, osmi dr. Jože Pučnik, deveta Maria Pozsonec, deseta Breda Pečan, enajsti Janez Jančar, dvanajsti Ivan Verzolak, trinajsta Jana Primožič, štirinajsta Danica Simšič, petnajsti mag. Franc Avberšek, šestnajsti Miroslav Geržina, sedemnajsta Ljerka Bizilj, osemnajsti Miran Potrč, devetnajsti Ignac Polajnar, dvajseti Benjamin Henigman, enaindvajseti Miloš Pavlica in triindvajseta dr. Mateja Kožuh-Novak - dvaindvajseta, očitno, ja!</p>
                  <p>S tem lahko začnemo. Mislim, da ste vsi videli, kdaj boste na vrsti, in dajem besedo za poslansko vprašanje gospodu Alojzu Metelku - 3 minute! Bom začel šteti takrat, ko boste začeli govoriti, ampak 3 minute striktno!</p>
               </sp>
               <sp>
                  <speaker> ALOJZIJ METELKO:</speaker>
                  <p>Spoštovani člani Vlade, spoštovani Državni zbor! Imam dvoje poslanskih vprašanj. Eno se nanaša na Ministrstvo za kmetijstvo in gozdarstvo, drugo pa na Ministrstvo za okolje in prostor. Ministrstvo za kmetijstvo in gozdarstvo sprašujem, zakaj ministrstvo še ne izvaja sprejetih sklepov oziroma dopolnil Državnega zbora? Obrazložitev. Ob sprejemanju proračunskega memoranduma za leto 1994 je Državni zbor Republike Slovenije v poglavju Izhodišča gospodarske in socialne politike sprejel naslednje dopolnilo: Povprečna odkupna cena mleka se bo v letu 1994 prilagajala četrtletno, tako da bo dosegla polno pokrivanje revidiranih stroškov prireje, cene moke in kruha pa se bodo postopoma približevale cenam, ki bodo pokrivale nabavno ceno pšenice za Republiško direkcijo za blagovne rezerve in odkupne cene domačega pridelka. Odkupne cene se še do danes niso uskladile z omenjenim dopolnilom. Pokrivanje stroškov prireje in pridelave je danes slabše kot leta 1993. Odkupna cena mleka je bila nespremenjena od novembra 1994 do marca 1996. Povečanja odkupnih cen v mesecu aprilu 1996 praktično ni, čeprav naj bi se osnovno odkupno ceno povečalo za 9%. Zanima me tudi, ali je mogoče delala to kalkulacijo skupina raziskovalcev pod vodstvom doktor Prašnikarjeve? Vemo, da so rezultati te raziskave neuporabni. Ali mogoče veste, koliko znašajo stroški te raziskave?</p>
                  <p>Drugo se nanaša na popolnoma drugo temo. Ministrstvo za okolje in prostor, v zvezi z izvajanjem ukrepov za pomoč Romom v Semiču. Pred tedni je v Beli Krajini prišlo do romskega obračuna, ki je slovensko javnost ponovno opozoril na probleme, ki jih imajo občine, na katerih Romi živijo. V romskem naselju občine Semič živijo Romi v zelo slabih razmerah. V naselju živi 85 Romov v 16 družinah. Naselje obsega tri zidane objekte, tri barake, nekaj prikolic in šotore. Letošnjo zimo so tri družine preživele pod šotorom. Naselje ni elektrificirano, ni komunalno urejeno, je brez vodovoda in brez urejene poti po naselju. Nihče iz tega naselja ni zaposlen, zdravstveno zavarovanje pa jim plačuje občina. Kritični bivalni pogoji v tem naselju zahtevajo, da ukrepamo takoj. Nujna je elektrifikacija, vodovodna naprava in izgradnja desetih stanovanjskih objektov v skupni vrednosti 50 milijonov tolarjev. V sedanjih kritičnih pogojih bivanja je izvajanje vseh ostalih programov, vzgoja in izobraževanje romskih otrok in ostalo neizvedljivo. Na predlog pristojnih ministrstev in vladnih služb je Vlada Republike Slovenije že na 71. seji o tem razpravljala. Sprašujem Vlado, zanima me, ali bodo s strani pristojnih ministrstev zagotovljena najnujnejša sredstva za rešitev obstoječih problemov in kdaj? Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Vidite, pa je bilo res 3 minute, brez težav. Prosim za odgovor. Izvolite.</p>
               </sp>
               <sp>
                  <speaker>MAG. FRANC FERLIN:</speaker>
                  <p>Hvala lepa, gospod podpredsednik. Spoštovane gospe, spoštovani gospodje! Glede na to, da je vprašanje gospoda Metelka, ki je bilo najavljeno, bilo preveč splošno in da se šele iz njegove obrazložitve vidi, kaj pravzaprav je želel vprašati in da je to vprašanje celovito, mu bomo posredovali odgovor pisno. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite postaviti dodatno vprašanje, gospod Metelko? (Ne.) Dobro. Naslednje vprašanje bo postavil doktor Lev Kreft.</p>
               </sp>
               <sp>
                  <speaker>DR. LEV KREFT:</speaker>
                  <p>Za današnjo sejo sem najavil dve vprašanji. Prvo. Kako Ministrstvo za notranje zadeve utemeljuje na več primerih ugotovljeno prakso, pri kateri zavračajo stalno bivanje in s tem združitev družine tujcev, poročenih z državljankami Republike Slovenije glede na dejstvo, da je pravica do združitve družin nad druge vrste notranjimi akti države in glede na dejstvo, da je razen za nekdanje oficirje ali uslužbence iz Jugoslovanske armade, ki so državljani Zvezne Republike Jugoslavije, za druge nekdanje oficirje ali uslužbence Jugoslovanske armade, ki so državljani drugih novih držav, ta problem že pozitivno rešen?</p>
                  <p>In drugo vprašanje. Po zapletih iz lanskega leta je Vlada ustavila deložacije iz stanovanj, ki so nekdaj pripadala Jugoslovanski armadi in oblikovala komisijo za pripravo kriterijev. Zdaj pa je po mojih informacijah najavljenih nekaj deložacij. Kakšni kriteriji so podlaga za odločitev, v katerih primerih se opravi deložacija in v katerih primerih ne?</p>
                  <p>Dovolite mi, da obrazložim prvo vprašanje. To vprašanje je bilo Vladi že večkrat zastavljeno in zadnji odgovor 6. februarja se zaključuje takole: "Prav tako po našem mnenju ne drži trditev, da prihaja do nasilnega ločevanja žena in otrok od njihovih mož in očetov, saj so se po pozivu Predsedstva Republike Slovenije, objavljenem dne 27. junija 1991, osebe, ki so se umaknile z enotami Jugoslovanske armade, za to dejanje prostovoljno opredelile in odrekle vseh z ustavo in zakoni danih pravic, ki so bile sicer zagotovljene državljanom republik nekdanje SFRJ". Torej to je trditev, ki absolutno ne more držati. Nihče se teh pravic ne odreče na noben način in bom argumentiral to najprej iz konvencije o otrokovih pravicah, v kateri je zajamčeno, da otrok, katerega starša prebivata v različnih državah, ima pravico vzdrževati osebne stike in neposredno zvezo z obema roditeljema; da morajo podpisnice spoštovati pravico otroka in njegovih staršev, da zapustijo katerokoli državo, vštevši svojo lastno in da vstopijo v svojo državo. Ne bom navajal dalje. Isto pravico vsebuje 8. člen Evropske konvencije o človekovih pravicah in pravna praksa, ki iz njega izhaja na Evropskem sodišču o človekovih pravicah, iz katere je jasno, da bo Republika Slovenija zaradi ravnanja Ministrstva za notranje zadeve izgubila na Evropskem sodišču za človekove pravice v doglednem času celo vrsto sporov, ki izhajajo iz tega, da ne dovoljuje združitve družin, da ne dovoljuje stika staršev z otroki in da torej postopa v nasprotju z določbami Evropske konvencije o človekovih pravicah in pravno prakso Evropskega sodišča. Na primer, ko sodišče ni dovolilo tolmačenja v Veliki Britaniji, sicer poizkušenega, da ... Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Zgled je zgled. Proceduralno gospod Alojz Metelko, potem pa deset minut za odgovor.</p>
               </sp>
               <sp>
                  <speaker>ALOJZIJ METELKO:</speaker>
                  <p>Prosim, na drugo vprašanje Ministrstva za okolje in prostor nisem dobil odgovora. Ali bo to pismeno? Ali je predstavnik tega ministrstva tukaj ali ni? Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Dobro. Želite še odgovoriti najprej na drugo vprašanje gospoda Metelka. Izvolite.</p>
               </sp>
               <sp>
                  <speaker>MAG. RADOVAN TAVZES:</speaker>
                  <p>Hvala lepa. Spoštovane poslanke, spoštovani poslanci! Gre za drugo vprašanje, in sicer vprašanje, vezano na položaj Romov v občini Semič. Ministrstvo za okolje in prostor sicer formalno ni odgovorno za reševanje problematike Romov v celoti. Tukaj gre za urad, ki je odgovoren za narodnosti, vendar je na to tematiko le potrebno povedati, da je Ministrstvo za okolje in prostor naredilo nekaj ukrepov, ki bi pomagali, pravzaprav tudi ta prostorski problem oziroma bivalni problem Romov razrešiti. Namreč, Ministrstvo za okolje in prostor ima preko Urada za prostorsko planiranje sredstva na razpolago, ki pomagajo oziroma ki sofinancirajo izvajanje občinskih prostorskih aktov. Občina Semič, na katerem področju se Romi nahajajo, je v lanskem letu pridobila iz proračunskih sredstev za te namene, torej za ureditev prostorskih aktov, milijon tolarjev. Na letošnji razpis se pa občina Semič ni javila. V kolikor bi kazalo, da je treba občini Semič tudi v tem pogledu pomagati, to pomeni, da še nima prostorskih aktov dopolnjenih oziroma sprejetih in da potrebuje za to dodatna sredstva, je Ministrstvo za okolje in prostor pripravljeno prisluhniti in rešiti tudi v letošnjem letu finančno stisko občine Semič. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Metelko, ste zadovoljni s tem odgovorom? Želi postaviti dodatno vprašanje? (Ne.) Torej prosim za odgovore na vprašanja Leva Krefta. Izvolite, gospod državni sekretar.</p>
               </sp>
               <sp>
                  <speaker>MAG. SLAVKO DEBELAK:</speaker>
                  <p>Lep pozdrav. Pravo o tujcih določa v 16. členu pogoje za izdajo dovoljenja za začasno bivanje, in sicer, najmanj tri leta neprekinjeno bivanje v Republiki Sloveniji, na podlagi dovoljenja za začasno bivanje, potem pogoje iz drugega odstavka 13. člena, ki opravičujejo stalno bivanje na območju Republike Slovenije. Citirano določilo za izdajo dovoljenja za stalno prebivanje zahteva hkratno izpolnjevanje pogojev iz obeh točk, se pravi, mora biti podano kumulativno. Pogoji iz 2. točke, to je razloge, ki opravičujejo stalno prebivanje na območju države, zakon razgrajuje v drugem odstavku 13. člena tega zakona. Tako za razloge za daljše prebivanje v Republiki Sloveniji našteva šolanje, specializacijo, zaposlitev, zdravljenje, opravljanje poklicne dejavnosti, zakonsko zvezo, potem nepremičnino, premoženje, dalje, uživanje pravice, ki izvira iz dela v državi oziroma drugi opravičeni razlog, zaradi katerega bi bilo njegovo daljše prebivanje v državi potrebno.</p>
                  <p>Iz navedenega izhaja, da zakon o tujcih, s tem ko zakonsko zvezo z državljanom Republike Slovenije izrecno navaja kot upravičeni razlog za daljše bivanje v državi, uzakonja pravico do združitve družin in načelo pristnosti zveze. Poleg tega pa naše ministrstvo, ki je pristojno za izdajo dovoljenja za stalno prebivanje, za drugi upravičeni razlog šteje tudi življenje roditelja z mladoletnim otrokom, ki ima urejen status tujca v državi ali je državljan Republike Slovenije, in življenje mladoletnega otroka s starši, ki imajo urejen status tujca ali so državljani Slovenije. Ministrstvo za notranje zadeve poudarja, da mora tujec, poleg upravičenega razloga za izdajo dovoljenja za stalno prebivanje v Sloveniji, izpolnjevati tudi prvi formalni pogoj triletnega neprekinjenega prebivanja na območju države na podlagi dovoljenja za začasno prebivanje. V kolikor zakonec slovenskega državljana tega pogoja ne izpolnjuje, mu dovoljenje za stalno prebivanje ne bo izdano, s čimer pa ni kršena pravica do združevanja družine, saj ima v Republiki Sloveniji še vedno možnost prebivati na podlagi dovoljenja za začasno prebivanje tujca ali delovnega oziroma poslovnega vizuma, ki veljata enako kot dovoljenje za začasno prebivanje.</p>
                  <p>Glede na navedeno je moč zaključiti, da je načelo združevanja družine vsebovano že v materialno-pravni zakonodaji na področju tujcev in je spoštovano tudi pri izvrševanju, implementaciji samega zakona o tujcih. V nobenem primeru pa ni mogoče odločiti mimo izrecnih določb tega zakona, to se pravi zakona o tujcih, ki narekujejo zavrnitev izdaje dovoljenja za stalno prebivanje tujca v Republiki Sloveniji ob pogojih, ki sem jih že prej navedel. V tem primeru ima tujec možnost pritožbe, pritožbeni organ je Vlada Republike Slovenije oziroma sodno varstvo na Vrhovnem sodišču Republike Slovenije.</p>
                  <p>In še nekaj, kar se tiče dela v nasprotju z mednarodnim in pa evropskim paktom o človekovih pravicah. Pred približno dobrim mesecem in pol je Komisija za človekove pravice v Ženevi obravnavala primer Slovenije, ki je zelo podoben poslanskemu vprašanju, v cilju, da ugotovi, ali so kršeni mednarodni akti oziroma notranje pravo, in ali je notranje pravo konsistentno s temi akti. Ugotovitev je bila, da Slovenija ne krši teh določil in je bil primer ustavljen, in nadaljevanje je možno edino po notranjem pravu Republike Slovenije. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Še na drugi del vprašanja - izvolite. Še malo več kot tri minute je ostalo za odgovore.</p>
               </sp>
               <sp>
                  <speaker>PREDSTAVNIK MINISTRSTVA ZA OBRAMBO:</speaker>
                  <p>Spoštovane poslanke in poslanci! Glede drugega vprašanja. Vlada Republike Slovenije je 25. aprila 1995 na 140. seji potrdila odločitev svojega predsednika, dr. Janeza Drnovška, ki je bil predlagal Ministrstvu za obrambo, da kot upravljavec vojaških stanovanj preko javnega pravobranilstva Republike Slovenije predlaga sodiščem začasni odlok izvršilnih postopkov deložacij iz vojaških stanovanj. Vlada je junija 1995 ustanovila tudi komisijo, z nalogo, da pregleda vse pravnomočne sodbe in predlaga ustrezne ukrepe nadaljevanja postopkov ali drugačnih rešitev. Sam sem predsednik te komisije. Hkrati je Vlada sprejela stališče, da v primerih, ko gre za evidentne nezakonite vselitve, brez odločbe JLA, in v nekaterih drugih primerih, ni razloga, da se ne bi vztrajalo pri nadaljevanju in dokončevanju izvršb. Vladna komisija je najprej proučila zadeve, ko gre za omenjene nezakonite vselitve ter ugotovila, da v 71 zadevah v skladu s tem sklepom Vlade ni razloga, da Ministrstvo za obrambo preko javnega pravobranilstva ne bi predlagalo nadaljevanja že sodno dovoljenih izvršb oziroma vložilo predlogov za izvršbo pravnomočnih sodb. Ministrstvo za obrambo je v smislu sklepa komisije preko Javnega pravobranilstva Republike Slovenije vložilo ustrezne izvršilne zahtevke na pristojna sodišča. V nadaljevanju svojega dela bo komisija izdelala in predložila Vladi v potrditev podrobnejše kriterije ter na podlagi teh kriterijev, predvsem socialne narave, preučila vse ostale primere pravnomočno razsojenih nezakonitih vselitev, ko imetniki vojaških stanovanj razpolagajo z odločbo JLA, in predlagala, ali naj se s stanovalci sklene najemno pogodbo. Naloga komisije torej je, da pregleda te pravnomočno razsojene primere in predlaga Ministrstvu za obrambo ustrezne ukrepe glede sklenitve najemne pogodbe ali oprave izvršbe, kar vključuje izdelavo predloga podrobnejših kriterijev z Vlado.</p>
                  <p>Primeri so pravnomočno razsojeni in glede njihovih stanovanjskih pravic ni nejasnosti. Obstaja pa možnost, da upravljavec stanovanj odstopi od izvršbe in sklene najemno pogodbo. Število pravnomočno razsojenih primerov se povečuje; trenutno jih je nekaj več kot štiristo. Komisija torej pripravlja predlog kriterijev, sodišča pa nadaljujejo z izvršbami v tistih primerih pravnomočnih sodb, ko stranke nimajo niti odločbe JLA. Za tiste, ki imajo odločbo, se izvršbe ne izvajajo.</p>
                  <p>Problematika je zapletena, ker si marsikje interesi in pravice posameznih strank nasprotujejo. Nekdo je na primer v večjem stanovanju, za katerega nima pravice odkupa, lahko bi pa odkupil manjše stanovanje, ki mu pripada po pravnomočni razsodbi, vendar je v njem nezakonito nekdo drug. V tem primeru bi tudi morebitna odločitev upravljavca, da sklene najemno pogodbo z vsemi stanovalci za stanovanja, v katerih so, ne zadovoljila vseh strank pri sedaj veljavni zakonodaji. Torej, delo je zapleteno in bo tudi dolgotrajno, čas dela je odvisen od več dejavnikov, eden od njih je obremenjenost in v zvezi s tem hitrost dela sodišč, na katero ne moremo vplivati. Tudi delo naše komisije je obsežno, ker je treba izdelati kriterije in zagotoviti podatke po posameznih.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Čas je potekel. Se opravičujem, čas je potekel. Hvala lepa. Dodatnega vprašanja nimam. Besedo ima gospod Sašo Lap za vprašanje.</p>
               </sp>
               <sp>
                  <speaker>SAŠO LAP:</speaker>
                  <p>Spoštovane kolegice, kolegi, predstavniki Vlade! Najprej bi želel odgovor na eno vprašanje, ki se že vleče dalj časa. Gre za prodajo bivšega Tekstilindusovega doma na Delavski cesti v Kranju. Kot vemo, v 130 stanovanjskih enotah nekdanjega samskega doma se stiska okrog 350 ljudi. Mnogi izmed teh stanovalcev nimajo slovenskega državljanstva. Po naših podatkih je takih 20% in zato prosim ministra za notranje zadeve, da mi pojasni status teh ljudi, če nimajo niti državljanstva, niti delovne vize. Prav tako zahtevam informacijo o ukrepih, ki jih bo ali jih je pa že Ministrstvo za notranje zadeve glede tistih stanovalcev samskega doma, ki praktično nimajo nobenih dokumentov, kar predpisuje naša veljavna pozitivna zakonodaja, kako mislijo o tem ukrepati?</p>
                  <p>Druga stvar, drugo vprašanje. Lovec, krivec za medvojne in povojne poboje Italijanov na Primorskem, Pirina, se je pred kratkim v časopisu pohvalil, da so mu prijatelji omogočili dostop do arhivov OZNE v Ljubljani. Znano je namreč, da je arhiv OZNE v osnovi zaprt celo za zgodovinarje, medtem pa je Pirina lahko v njem nemoteno gledal in kopiral obremenjujoče dokumente. Od Vlade zahtevam, da pojasni, kako se je pač to lahko zgodilo?</p>
                  <p>Tretje vprašanje. Slovenska pošta Telekom pošilja naročnikom telefonskih priključkov mesečni račun. Ker je iz določenih primerov znano, da je določen naročnik začasno izklopil svoj telefon in so računi prihajali še vedno v istem znesku kot pred začasno izklopitvijo, predlagam, da Telekom v roku pol leta začne s pošiljanjem računov in izpiskov vseh klicev izven matične številke. Prosim lepo, ko bo odgovor, ne mi odgovarjati: to bo takrat, ko bo Slovenija globalno digitalizirana. To je možno že sedaj.</p>
                  <p>Tretja stvar. V javnosti se zadnje čase večkrat kaže nejevolja državljanov, ki poslujejo s Stanovanjsko komunalno banko - z SKB. Kot je razvidno iz pritožb državljanov, se kritike nanašajo na bančno razlago klavzule o gibljivi obrestni meri in njenega pojmovanja načina revalorizacije glavnice. Dogaja se, da pač oškodovanci plačujejo vedno več in da nikdar v tem sistemu ne bodo izplačali glavnice.</p>
                  <p>Zadnje vprašanje je Schengenski blok. Vemo, da se je razširil še na pet članic: Francijo, Belgijo, Nizozemsko, Luksemburg, Španijo, Potrugalsko, Nemčijo že in še dodatno. Torej, sprašujem in obenem dajem pobudo Vladi, da skuša v okviru možnosti zagotoviti pri podpisnicah Schengenskega sporazuma status opazovalke, kar bi nam omogočilo, da za naše državljane veljajo določila oziroma ugodnosti Schengenskega sporazuma. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Začenja se čas za odgovor. Gospod minister Šter, izvolite. Za vseh pet vprašanj ima Vlada na voljo 10 minut, pa kakor si boste razdelili.</p>
               </sp>
               <sp>
                  <speaker>ANDREJ ŠTER:</speaker>
                  <p>Najprej lep pozdrav! Vprašanje, ki je bilo s strani poslanca gospoda Lapa najavljeno v zvezi s problematiko samskega doma v Kranju, takrat je ministrstvo imelo pripravljen tudi odgovor, vendar potem vprašanje ni bilo zastavljeno, ker poslanec gospod Lap ni bil na seji. Ta odgovor je dostopen, vendar ga bomo poslali pisno, ker ga zdaj, ta trenutek nimam pri sebi. V načelu pa velja. Vsaka oseba je pri nas lahko v dveh statusih, eden je status državljana, drugi je status tujca. Če ima status tujca, potem mora imeti urejeno, bodisi dovoljenje za začasno bivanje ali za stalno bivanje. Če imate podatek o tem, da je kdo brez kateregakoli od teh treh statusov, potem bi nas tak podatek zanimal. Takih podatkov, vsaj kot se spomnim našega odgovora na takrat najavljeno vprašanje, s takimi podatki ne razpolagamo.</p>
                  <p>Zdaj glede vprašanja v zvezi z vpogledom v arhive UDBE oziroma OZNE. Kot je bilo rečeno, Ministrstvo za notranje zadeve ne hrani tajnih gradiv. Vsa gradiva, ki so zgodovinska in odprta strokovni javnosti, so javna. Popis teh gradiv hrani poleg arhiva Ministrstva za notranje zadeve tudi Arhiv Republike Slovenije, za potrebe vpogleda vanje pa ima tak popis tudi Preiskovalna komisija za raziskovanje povojnih množičnih pobojev, pravno dvomljivih procesov in drugih tovrstnih nepravilnosti, v Državnem zboru jo vodi predsednik doktor Jože Pučnik, ter Ustavno sodišče Republike Slovenije. Tak popis ima njegov sodnik, gospod doktor Lovro Šturm. Ministrstvo za notranje zadeve ugotavlja, da gospodu Pirini Marku nihče ni dal, niti dovoljena niti ni obiskal arhiva Ministrstva za notranje zadeve oziroma v njem pregledoval sicer zgodovinska javna gradiva. Tako tudi fotokopij gospodu Pirinu arhiv Ministrstva za notranje zadeve ni nikoli izročil, niti jih ni od tam dobil. Vsa gradiva je arhiv Ministrstva za notranje zadeve pridobil iz dokumentacije služb Republiškega sekretariata za notranje zadeve s posebnimi primopredajnimi zapisniki, kjer je poleg natančnega popisa gradiv vpisan tudi natančen datum prevzema gradiv in določen pogoj oziroma določeni pogoji, kako se s takimi in s temi gradivi ravna.</p>
                  <p>Glede vprašanja o ublažitvi negativnih posledic uveljavljanja Schengenskega sporazuma na naših mejah, je naš odgovor naslednji. Ministrstvo za notranje zadeve je v letu 1995 pripravilo strategijo ukrepov ob vključevanju Slovenije v Evropsko unijo in sodelovanju z drugimi republiškimi organi pri tem. V teh ukrepih je predvideno zlasti naslednje. Čimprejšnja rešitev vprašanja približevanja vizne politike državam Evropske unije; približevanje naših predpisov, ki urejajo pretok ljudi čez naše državne  meje tistim predpisom, ki veljajo v krogu Evropske unije; nujni ukrepi na notranjem področju kot je na primer računalniška povezava med našim ministrstvom, Ministrstvom za zunanje zadeve in diplomatsko-konzularnimi predstavništvi. Vprašanje je pomembno zaradi izdaje vstopnih oziroma tranzitnih viz za Slovenijo in sodelovanje s tujimi varnostnimi organi zaradi tekočega seznanjenja z ukrepi v državah, ki so že v Evropski uniji. Decembra 1995 je bil v "Winernoistatu" sestanek med predstavniki našega ministrstva in Ministrstva za notranje zadeve Republike Avstrije z namenom priprave dogovora o sodelovanju pri izdajanju mejne kontrole, varovanju državne meje ter preverjanju pogojev za tranzit državljanov tretjih držav skozi Slovenijo in Avstrijo. V nadaljevanju je bil pripravljen dokument na tej bilateralni ravni, ki vsebuje tudi rešitve za organizacijo cestnega prometa na mejnih prehodih, odpiranje posebnih kolon, na primer za državljane Evropske unije in Republike Slovenije, s čimer bi zagotovili čimbolj tekoč prehod preko meje tem državljanom. Dokument bi bilo možno podpisati ob srečanju ministrov za notranje zadeve Slovenije in Avstrije. Predvidoma bo to srečanje v mesecu juniju in predviden je tako razgovor o tem dokumentu, ki je pripravljen in možen je tudi podpis, ki bi nekako določil za Slovenijo status sui generis, nekakšne najbližje sosede Evropske skupnosti. Predstavnik Ministrstva za notranje zadeve sodeluje tudi v delovni skupini, ki pripravlja nov sporazum med Republiko Avstrijo in Republiko Slovenijo pri olajšavah, pri opravljanju mejne kontrole v železniškem in cestnem prometu, ki bo prilagojen podobnim sporazumom v okviru Evropske unije. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Odgovor na preostali dve vprašanji, Telekom in SKB. Ja, prosim, izvolite. Še nekaj več kot štiri minute in pol.</p>
               </sp>
               <sp>
                  <speaker>DR. SLAVKO HANŽEL:</speaker>
                  <p>Dober dan. Spoštovane gospe in gospodje! Na to vprašanje oziroma pobudo podajam naslednje ugotovitve. Iz pisnih reklamacij, telefonskih računov na območju posameznih poslovnih enot Telekoma Slovenije ni znanih primerov, da bi se telefonski naročnik pritoževal ali reklamiral telefonski račun zaradi istih zneskov na telefonskem računu, ko je telefonsko izključen v javno telekomunikacijsko omrežje ali pa je začasno izključen. V Republiki Sloveniji je trenutno preko 600.000 telefonskih priključkov, ki so glede na tehnične in tehnološke možnosti priključeni na analobne in digitalne telefonske centrale. Za posamezno vrsto telefonske centrale odpade približno polovica vseh teh priključkov. Elektronske zapise omogočajo predvsem digitalne telefonske centrale, čeprav je res, da smo tudi poskusno ravno v tem času delovali tudi na centrali, ki je analogna v Ljubljani, da se da take izpiske tudi narediti. Zaradi tega, ker ta sistem še ni dokončno izpeljan in zato, ker se cela vrsta stvari dela ročno, je število takih izpiskov oziroma število naročnikov, katerim je možno posredovati take izpiske, omejeno. Z nadaljnjo modernizacijo telefonskega omrežja, ki gre v smeri digitalizacije telefonskih central, pa se bo ta možnost izdajanja podrobnejših specificiranih računov povečala. Glede na zgoraj navedeno Ministrstvo za promet in zveze ugotavlja, da je na digitalnih telefonskih centralah že danes možno izdajati izpiske klicev za omejeno število izpiskov o centrali in za telefonske naročnike, ki to posebej želijo in tudi posebej plačajo. Izpiski so navadno nad določenim številom impulsov, zavisi od vrste centrale; 50, 20 in tako naprej. Telekom Slovenije predvideva postopno vpeljavo oziroma nabavo opreme, ki bo omogočala izpiske, tako imenovane "toll ticketing" se temu reče po angleško, to so ti specificirani računi, najprej na centralah EVZD - to s te velike digitalne centrale, potem na centralah SI 2000 in pozneje še na preostalih centralah. V skladu z načrti Telekoma naj bi bil začetek teh aktivnosti možen že v začetku naslednjega leta. Dinamika napeljevanja zahteva določen čas, tudi celotna ta akcija bo zahtevala, cena take dodatne opreme je nekaj milijard SIT. Zato bo bolj potanko obdelana zadeva in kako bodo posamezne centrale prišle na vrsto v okviru nacionalnega programa razvoja telekomunikacij, kot ga predvideva predlog zakona o telekomunikacijah. Gospe in gospodje, hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Sedaj še minuta in pol za zadnje, peto vprašanje. Želi kdo odgovarjati? Ugotavljam, da ne. Želite dodatno, gospod Lap? Izvolite.</p>
               </sp>
               <sp>
                  <speaker>SAŠO LAP:</speaker>
                  <p>Torej dve čisto kratki dodatni vprašanji ministru za notranje zadeve. Iz medijev je bilo jasno, da je gospod Pirina lahko nemoteno kopiral obremenjujoče dokumente. Če to ni res oziroma tako, kot smo sedaj slišali, potem bi lahko ministrstvo demantiralo, da to ni res. Sprašujem pa, ali je res? Enako velja za Delavski dom. Sprašujem, ali je res, da ima 20%, in ni treba nobenih podatkov dostavljati, jaz pač to informacijo imam, minister pa lahko odgovori, je res ali ni res. Tretje možnosti ni. Imajo dokumente, nimajo dokumentov? Pač, imam podatke, da dokumentov nimajo in to prav nobenih. Kako se pa s takimi ljudmi dela zunaj, ki so brez statusa, se pa ve.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Dodatni odgovor? Izvolite, gospod državni sekretar.</p>
               </sp>
               <sp>
                  <speaker>MAG. SLAVKO DEBELAK:</speaker>
                  <p>Gospod Sašo Lap, ni res! Ni res, da je 20% ilegalcev v samskem domu. Mi smo vam pripravili zelo izčrpen odgovor s točnimi podatki, koliko je slovenskih državljanov, koliko je tujcev, s kakšnim statusom. Žal, vas takrat ni bilo na seji in smo zadevo kuvertirali. In ni res, da je Pirina fotokopiral dokumente na Ministrstvu za notranje zadeve!</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Štefan Kociper za svoja vprašanja.</p>
               </sp>
               <sp>
                  <speaker>ŠTEFAN KOCIPER:</speaker>
                  <p>Hvala lepa, gospod podpredsednik. Kolegice in kolegi, člani Vlade, lepo pozdravljeni! Postavljam vprašanje Ministrstvu za šolstvo in šport, ki je 5.4.1996 poslalo osnovnim šolam in zavodom za usposabljanje okrožnico, s katero jih naproša, in citiram: "da seznanijo starše, da bodo morali od 1.5.1996 zagotoviti sredstva za šolsko prehrano otrok". Stališče ministrstva, zapisano v tej okrožnici, češ da ima na voljo sredstva za regresirano prehrano v dosedanjem obsegu le do 30.4.1996, nima nikakršne zakonske podlage. Argument ministrstva v tej okrožnici, da se s tem datumom povečuje število otrok, ki so upravičeni do otroškega dodatka, pa je lahko zgolj in samo argument proti zmanjševanju sredstev za subvencioniranje šolske prehrane. Združitev obeh citiranih ukrepov pomeni dejansko torej prerazporeditev proračunskih sredstev od revnejših in manj premožnih družin k bogatim. Česa podobnega, vsaj v naši poslanski skupini, v parlamentu nismo in tudi ne bi nikoli podprli! Zakon o zagotavljanju sredstev za nekatere nujne razvojne programe Republike Slovenije v vzgoji in izobraževanju, bolj znan kot zakon o šolskem tolarju, smo od vsega začetka podpirali tudi zato, ker je imel v 2. členu tudi posebno točko - zagotavljanje sredstev za šolsko prehrano otrok in mladine. Žal se je višina teh sredstev, ki je bila navedena zgolj v obrazložitvi oziroma programu črpanja šolskega tolarja k zakonu, iz obravnave v obravnavo nižala. Zato je še toliko bolj nerazumljivo oziroma nesprejemljiva odločitev ministrstva za ukinitev subvencioniranja šolske prehrane najbolj potrebnim otrokom in dijakom ravno takrat, ko smo uvedli otroški dodatek za otroke z mnogo višjimi dohodki na družinskega člana. Znano pa mi je, da v nekaterih osnovnih šolah, kljub temu subvencioniranja niso ukinili, ker so bile reakcije staršev take, da so preprosto otroke odjavili od malice. Zato ministra za šolstvo in šport sprašujem, v katerih zakonskih aktih je našel torej osnovo za takšno odločitev in kako si potemtakem razlaga socialno državo? Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim za odgovore. Izvolite.</p>
               </sp>
               <sp>
                  <speaker>MAG. TEA VALENČIČ:</speaker>
                  <p>Spoštovani gospod predsedujoči, spoštovane poslanke in poslanci! Mislim, da so vsaj tri vprašanja podobna, da ima tudi gospa Danica Simšič in še gospa Mateja Kožuh-Novak, tako da mislim, da bom poskušala pač odgovoriti hkrati na tole vprašanje.</p>
                  <p>Torej, Ministrstvo za šolstvo in šport Republike Slovenije je z okrožnico dne 5.4.1996 šolam sporočilo, da ima na voljo sredstva za šolsko prehrano v dotedanjem obsegu do 30.4.1996. Po tem datumu pa bo ministrstvo lahko zagotavljalo sredstva v ta namen za manjše število otrok. Šole smo dodatno obvestili, da ministrstvo razpolaga s finančnimi sredstvi za pokrivanje šolskih malic za 5% učencev in dijakov. Ministrstvo regresiranja šolske prehrane ni ukinilo, temveč zožilo na obseg števila prejemnikov. Vlada Republike Slovenije je 16.9.1992 na predlog Ministrstva za šolstvo in šport sprejela sklep o subvencioniranju šolske prehrane. Ministrstvo je tako leta 1992 subvencioniralo šolske malice 12% osnovnošolcem in srednješolcem. V naslednjih letih se je višina finančnih sredstev za regresiranje šolske prehrane poviševala. Tako je bilo leta 1993 za prehrano namenjenih 480 milijonov tolarjev, kar je zadoščalo za 11,4% osnovnošolcev in 17% srednješolcev. Ob sprejemu zakona o zagotavljanju sredstev za nekatere nujne razvojne programe Republike Slovenije v vzgoji in izobraževanju leta 1994 je bilo v razvojne naloge za investicije v šolski prostor, učbenike, učenje tujih jezikov in računalniško opismenovanje kot socialni korektiv uvedeno tudi zagotavljanje sredstev za šolsko prehrano. Pri tem je bilo v predlogu zakona, o katerem je razpravljal Državni zbor, navedeno, da naj bi regresiranje trajalo do uvedbe univerzalnega otroškega dodatka v letu 1996. Iz tabelarnega pregleda obremenitev republiškega proračuna za izvedbo nekaterih nujnih razvojnih programov Republike Slovenije o vzgoji in izobraževanju, je razvidno, da so bila sredstva za ta namen predvidena le za leto 1994 in 1995. Šole smo že 6.5.1994 obvestili, da so večja sredstva za šolsko prehrano zagotovljena do leta 1996, ko se predvideva uvedba univerzalnega otroškega dodatka. Vlada Republike Slovenije je, kljub temu da je bilo z zakonom uzakonjeno regresiranje šolske prehrane do konca leta 1995, namenila za to postavko sredstva v višini 613 milijonov tolarjev, tudi za leto 1996. Ta sredstva so zadoščala za regresiranje 21% osnovnošolske prehrane in 22% srednješolske populacije do uveljavitve sprememb zakona o družinskih prejemkih, ki znatno razširja krog upravičencev do prejemanja otroškega dodatka. Ministrstvo za šolstvo in šport je v razpravah ob spremembah zakona o družinskih prejemkih, ki v prihodnje predvideva uvedbo univerzalnega otroškega dodatka, večkrat javno opozarjalo, da bi bilo potrebno sredstva, ki jih namenjamo za ta namen za otroški dodatek oziroma, torej v njegovo vmesno rešitev opredeliti namen oziroma nameniti za subvencioniranje učbenikov, štipendij, prehrano in študijske pomoči, predlog Ministrstva za šolstvo in šport ni bil sprejet. Ministrstvo je od 1.1.1996 do 30.4.1996 nakazovalo sredstva za 45.120 učencev in 22.699 dijakov. Skupni znesek nakazil znaša 470 milijonov 403 tisoč 200 tolarjev. Postavka v letošnjem proračunu znaša 613 milijonov, kar pomeni, da smo preostanek sredstev, torej od maja pa do konca tega koledarskega leta, razporedili med 5% otrok.</p>
                  <p>V zvezi s tem bi rada povedala še to, da se je sestal Svet za prehrano in da smo šolam poslali tudi obvestilo, v katerih smo jih zaprosili za povratno informacijo. Namreč želimo, torej spremljati učinke mi sami, kaj in kako in v zvezi s tem tudi pogledati, kakšno bo nadaljnje reševanje tega problema, zlasti mislim na jesenski začetek šolskega leta. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Je s tem odgovorjeno na vse, kar ste želeli? Izvolite, gospod Štefan Kociper bo postavil dodatno vprašanje.</p>
               </sp>
               <sp>
                  <speaker>ŠTEFAN KOCIPER:</speaker>
                  <p>Hvala lepa. Odgovorjeno je, nisem pa zadovoljen z odgovorom. Namreč, v zakonu nikjer ne piše, da so sredstva za subvencioniranje šolske prehrane v taki višini, kot smo jih namenili, samo do 1.1.1996, tako kot je bil odgovor. Torej bi želel, da mi ministrstvo ta zakon oziroma to citira iz zakona; tega namreč ni, bilo je govora v obrazložitvi. Vsekakor se pa ne moremo strinjati s tem, da potem ko uvajamo univerzalni otroški dodatek, naj povem, da ga nismo še uvedli, ampak se postopoma šele približujemo temu, ne vem pa, kdaj bo čas zrel za to, da bo res otroški dodatek za vse, da bi potem sredstva, ki gredo zdaj za več otrok za otroški dodatek, vzeli iz sredstev, ki so sedaj namenjena oziroma so bila do 1.5. namenjena za subvencioniranje večim otrokom za šolsko prehrano. Torej, dodatno vprašanje se glasi: kje piše v zakonu, da do 1.1.1996 subvencioniramo šolsko prehrano? Tega nisem našel. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim za dodatni odgovor.</p>
               </sp>
               <sp>
                  <speaker>MAG. TEA VALENČIČ:</speaker>
                  <p>Dodala bi rada, da ni bilo rečeno do 1.1., ampak v letu 1996, kot sem tudi tu prebrala, torej, do 1.5., tako je bilo pa konkretno potem kasneje narejeno. Mogoče nisem dovolj jasno povedala te zadeve. Zdaj pravzaprav navodila, ki so bila z naše strani podana, mislim, da so ta dovolj jasna, torej, od kdaj pa do kdaj gre za to. Rada bi še enkrat poudarila, da Vlada je opozarjala, da bi ta sredstva, ki so za ta dodatek otrok namenjena, morala biti namenska, in to smo trdili ves čas. Mislim, da je to tisto, kar povzroča dodatne težave. Hvala. Če bo pa še kaj potrebno, pa lahko tudi pisno pripravimo dodatni odgovor.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Vprašanje bo zastavil mag. Janez Jug, izvolite. Za njim bo na vrsti gospod Zmago Jelinčič.</p>
               </sp>
               <sp>
                  <speaker>MAG. JANEZ JUG:</speaker>
                  <p>Spoštovani! Prehod na tržno gospodarstvo je povzročil dramatične spremembe na področju zaposlitve slovenskih državljanov. Brez dela je več kot 100.000 ljudi, nezaposlenost je začela ogrožati gospodarski razvoj Slovenije. Tega problema se je začela zavedati tudi Evropa, v katero drvimo tako brezglavo in zaenkrat tudi brezuspešno. Da je temu tako, vidim iz tega, da je gospod Santer, predsednik evropske komisije, predlagal sklenitev evropskega pakta zaupanja za zaposlovanje. Pakt naj bi poleg mobiliziranja socialnih partnerjev zajel tudi učinkovitejšo politiko izdatkov za zagotavljanje zaposlitev v okviru proračuna Evropske unije. Santer je s tem izrazil prepričanje, da visoka nezaposlenost Evropske unije že načenja stabilnost modela gospodarske in monetarne unije, ker visoka brezposelnost ogroža medsebojno povezanost družbe in maje temelje neke družbene ureditve, tudi evropskega modela. Zato Vlado sprašujem, kakšno je stanje zaposlenosti in brezposelnosti v Republiki Sloveniji, in ji dajem pobudo, da pripravi za eno naslednjih sej Državnega zbora podrobnejšo analizo zaposlenosti in nezaposlenosti v republiki, opredeli temeljna razvojna vprašanja, ki jih bo potrebno reševati na tem področju, in oblikovanje ukrepov usmeri, da pridemo na stopnjo brezposelnosti na raven 5% evropskih ciljev. Ustvariti moramo nova delovna mesta, v nasprotnem bo dolgoročna prihodnost gospodarstva in družbe nejasna, torej ne dobra.</p>
                  <p>In drugo, sprašujem ministra za promet in zveze, zakaj vsakoletni zapleti z dovolilnicami za tovorni cestni promet in zakaj je bila uvedena sprostitev avstrijskega cestnega blagovnega tranzita čez naše ozemlje? Hkrati pa mu dajem pobudo, da po proučitvi količine eko-točk, ki jih ponuja unija, zagotovi enakopravni položaj slovenskih in ostalih tujih cestnih prevoznikov pri razpolaganju z dovolilnicami za dvostranske prevoze med državami, ter da postopke pridobivanja dovolilnic poenostavi, debirokratizira in naredi razumne. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim za odgovore. Izvolite.</p>
               </sp>
               <sp>
                  <speaker>JANKO S. STUŠEK:</speaker>
                  <p>Spoštovani gospod podpredsednik, spoštovane poslanke in poslanci! Na poslansko vprašanje, kakšno je stanje zaposlenosti in brezposelnosti v Republiki Sloveniji z zahtevo, da je dano ustno, dajem kot prvo informacijo, da je Vlada v začetku letošnjega leta sprejela program ukrepov aktivne politike zaposlovanja za leto 1996, v katerem je na podlagi danih možnosti iz zakona predvidela določene specifične ukrepe glede na situacijo, ki je sorazmerno težka na področju zaposlovanja oziroma brezposelnosti. Ta program ukrepov aktivne politike zaposlovanja je bil izdelan na podlagi temeljitih analiz tega stanja, tako da se načeloma strinjamo tudi s podano pobudo, da bi na eni od naslednjih sej še z dopolnitvami, jasno, Državni zbor lahko to oziroma dobro bi bilo, da to situacijo obravnava na podlagi konkretnejših podatkov.</p>
                  <p>Pri programu ukrepov aktivne politike zaposlovanja so bile upoštevane tudi izkušnje iz nekaterih evropskih držav in upamo, da bo to tudi koristilo pri učinkovitosti tega programa. Sam program pa je dejansko usmerjen v tri ciljne skupine. To je v ljudi, ki so brezposelni, za reševanje teh problemov, v zaposlene, ki so na spiskih kot trajni presežki pa še poteka čas, da bi to postali in želimo pri tej ciljni skupini zmanjšati ta priliv v odprto brezposelnost, in kot tretja ciljna skupina so zaposleni v gospodarstvu in negospodarstvu, ki imajo težave in z nekaterimi dodatnimi ukrepi bi želeli, da do problemov presežkov ne bi prišlo.</p>
                  <p>Kar se tiče konkretnejših podatkov o stanju, kar je tudi vprašanje, o trenutnem stanju v Sloveniji, bi naštel nekaj podatkov, lahko pa zadnje  stanje tudi pisno posredujemo kasneje. Aktivnega prebivalstva v Republiki Sloveniji je bilo, to je podatek, ki je šele za februar, 585.498. Od tega jih je bilo zaposlenih 437.000 v gospodarstvu in 148.131 v negospodarstvu.</p>
                  <p>Kar se tiče registriranih brezposelnih oseb v Sloveniji, stanje v letošnjem letu rahlo pada, s tem da je bilo v januarju 125.653 registriranih brezposelnih oseb, v februarju 123.689 oseb, v marcu 120.780 oseb in pa v aprilu 119.938 oseb. Vidimo, tudi če gledamo indekse, da stanje pada, vendar to ni posledica povečanega zaposlovanja, ampak tudi izpisa iz registra brezposelnih, ker, kot poznate, delamo preglede, ker so se znašli nekateri, ki so neopravičeno na teh spiskih. In pa jasno tudi zaradi nekaterih drugih razlogov, ki so v višini približno vseh teh, ki so bili izbrisani (okrog 20%) zaradi drugih razlogov: odhodov v pokoj, smrti ali drugega.</p>
                  <p>Glede posameznih kategorij bi dal nekaj podatkov o iskalcih zaposlitve, ker so zanimivi. Mogoče bi se opredelil samo na april, to je na zadnje stanje. V aprilu je bilo, kot sem dejal, 119.938 brezposelnih. Od tega je bilo iskalcev prve zaposlitve 22.706. Iskalcev zaposlitve glede na starost, kar so tudi pomembne kategorije, v starosti do 26 let jih je bilo 37.896 in v starosti nad 40 let 42.950. Če gledamo na vse iskalce zaposlitve, je posebej pomembna kategorija - dolgotrajno brezposelnih, jih je bilo pa, to je pa podatek za marec, ker še ni zbrano, 70.419. Dal sem nekaj podatkov za te nepomembnejše skupine posameznih, ki so tudi najbolj problematični in za katere tudi nekatere ukrepe specifično usmerjamo za reševanje teh. Ker se v praksi pokaže, da ti, dolgotrajno brezposelni, so praktično združeni v dve skupini. To so starejši in pa brez ustreznih poklicnih znanj. Tako da je njihova zaposlitev oziroma usposabljanje izredno zahtevno, po svoje tudi dolgotrajno in pa tudi dražje, višji stroški so. Vendar so ukrepi usmerjeni tudi v to smer.</p>
                  <p>Glede izobrazbene strukture, kar je tudi posebno zanimivo - dal bom spet podatek za konec aprila 1996 - se pa strukture v tem letu bistveno ne spreminjajo iz meseca v mesec. Glede stopnje izobrazbe je najvišji procent na žalost s prvo in drugo stopnjo izobrazbe od vseh brezposelnih, registrirano jih je kar 47,3. S tretjo in četrto stopnjo izobrazbe jih je 27,5%, s peto stopnjo jih je 20,6% in s šesto 2,8% ter s sedmo ali višjo stopnjo pa 1,7%. Vidite, da procenti padajo z višjo stopnjo izobrazbe. Mogoče bi navedel samo še en podatek, ki je tudi zanimiv, to je glede prijave potreb po delavcih v letošnjem letu, to se pravi prijave delodajalcev, koliko delavcev potrebujejo. V januarju je bilo takšnih potreb s strani delodajalcev za 12.911. V februarju 12.778, v marcu naraste za 14.409 in v aprilu na 14.079. Vidimo, da sicer s prihodom sezone potrebe rastejo, da so potrebe višje, kot je mesečni priliv v brezposelnost, bistveno višje, da pa teh potreb ne moremo zadovoljiti, ker je struktura neprimerna in je potrebno dodatno usposabljanje, prekvalifikacije, čemur poizkušamo slediti, vendar so včasih tudi časovne omejitve. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. In še drugo. Ali je bilo odgovorjeno na oboje, gospod Jug? Ni bilo, ne. Izvolite, še drugo vprašanje, dve minuti je ostalo. Saj za ceste se da vse hitreje.</p>
               </sp>
               <sp>
                  <speaker>PREDSTAVNIK MINISTRSTVA ZA PROMET IN ZVEZE:</speaker>
                  <p>Hvala, gospod predsedujoči. Spoštovane gospe in gospodje! Če smem, problematika dovolilnic za tovorni cestni promet, kot veste, so kontingenti dovolilnic za mednarodne prevoze stvari, torej ti kontingenti se izmenjujejo z državami na podlagi dvostranskih sporazumov in protokolov. Višina kontingentov je domena dvostranskih dogovorov s posameznimi državami in je izmenjana vzajemno. Pri teh se izhaja iz potreb, izkazanih na medsebojnih trgih prevoznih storitev, kakor tudi iz načel varovanja okolja in prometne varnosti. Tukaj so mišljeni predvsem tehnični standardi. Slovenski prevozniki pridobivajo dovolilnice za mednarodni prevoz stvari na podlagi pravilnika o merilih, postopku in načinu delitve dovolilnic, ki predpisuje pogoje za pridobitev ter način in merila za delitev dovolilnic. Ob izpolnjevanju pogojev je prevozniku v tekočem letu zagotovljen enak obseg dovolilnic, kakor jih je pridobil in vrnil kot izrabljene v preteklem letu. Dovolilnice za mednarodni prevoz stvari so omejena dobrina. Kontingenti dovolilnic se izmenjujejo na podlagi obojestranskih potreb po prevozu med posameznimi državami. Ne glede na to, da se potrebe po mednarodnem prevozu bistveno ne spreminjajo, število slovenskih mednarodnih prevoznikov zelo narašča. V obdobju zadnjih petih let je njihovo število naraščalo v povprečju za več kot 60% letno. Z nastopom uveljavitve pogojev po prehodnem roku pravilnika o pogojih za pridobitev licence za prevoze v cestnem prometu, načina in postopka njihove pridobitve ter o načinu vodenja evidence o izdanih licencah kot podzakonskega akta, zakona o prevozih v cestnem prometu, bodo prevozniki Republike Slovenije dolžni izpolnjevati take zahteve, kot so jih prevozniki držav Evropske unije že dolžni izpolnjevati za prestop na evropski trg. S tem se bo tudi uredil postopek za slovenski prevozni trg, kar se bo odrazilo tudi pri pridobivanju dovolilnic za mednarodni prevoz stvari. Bomo posredovali pisni odgovor. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Želi gospod Jug dodatno vprašanje zastaviti? Izvolite. Proceduralno vprašanje pa glede tega, da v dvorani baje smrdi, kar je glede na to, da smo tukaj že tri in pol leta, pravzaprav nenavadno, da se je zdaj pojavilo.</p>
               </sp>
               <sp>
                  <speaker>MAG. JANEZ JUG:</speaker>
                  <p>Ne bi imel dodati kot vprašanje, ampak bolj tista moja pobuda, zbirokratizirano, ker ministrstvo, pa ta del gospodarstva ne znata urediti teh odnosov, s temi dovolilnicami. Dokaz je to, da je v Sloveniji obstaja črni trg teh dovolilnic, kjer se baranta in to pomeni veliko škodo za naše gospodarstvo. Moja pobuda je bila v tem smislu, da dajte enkrat s tem delom gospodarstva urediti te odnose v obojestransko korist in interes. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite dodatno? Ni dodatnih odgovorov, gospod Jug. V redu. Gospod Zmago Jelinčič ima besedo, za njim bo na vrsti gospod Tone Peršak.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa. Postavil bom dve poslanski vprašanji, obe naslovljeni na Ministrstvo za zunanje zadeve. Prvo je, kdaj se bo postavila oziroma formirala kompetentna diplomatska komisija za določitev meje s Hrvaško? Dejstvo je namreč, da je mejna problematika obravnavana nekompetentno, nestrokovno, po domače rečeno "šlampasto" in da ne bom govoril v svojem imenu, bom prebral nekaj navedkov iz zabeležke obravnave dela za določitev državne meje s Hrvaško z dne 7.3.1996, ko so razpravljavci govorili, recimo, da so se usklajevali mejni primeri le za primere večje od 50 metrov, potem, da podatkov, ki jih imajo Hrvati, nimamo mi, in zakaj teh podatkov - citiram: "Zakaj teh podatkov ne dobimo mogoče v Avstriji? Hrvati so imeli zadeve dobro preštudirane sebi v prid. Mi nismo ne preštudirali niti nismo imeli strategije, nisem vedel, kako se bom obnašal in tako naprej." Drugi razpravljavec je rekel: "Hrvatje selekcionirajo materiale, prinesejo le gradiva, ki jim odgovarjajo. Pri nas ni tako; neusklajena področja oziroma območja so na 1:5000 prilagajali, prilagajali so že izvorni material." In naslednji: "Hrvati so naredili analizo gradiv, česar mi nismo. Mi bi morali zbrati arhivske materiale in jih preštudirati." Potem naprej: "V Brežicah so bili nepripravljeni. Imeli so le tri dni za pripravo gradiva. V Šmarju pri Jelšah ni bilo nič pripravljeno. Hrvati so imeli kopije za katastrske vložke, skratka za vse. Mi ne vemo, kaj nam ustreza, Hrvati vedo za vsak sektor." Nadaljnji: "Iniciativa je bila hrvaška, mi smo bili podrejeni." In še naslednji: "Sedaj je povsem jasno, potrebno je postaviti ekipo. Menim, da bo treba pregledati podatke za celo mejo in ne le neusklajenosti. Dajem pobudo, da se ta zadeva uredi, kajti tudi pri Hotizi Hrvatje kršijo slovensko suverenost in se gredo v bistvu okupatorsko vojsko, ravno tako kakor tudi v Piranskem zalivu." Danes je v "Delu" objavljen en dokument, ki mislim, da bi ga bilo smiselno preštudirati tudi na Ministrstvu za notranje zadeve, kakor tudi na Ministrstvu za zunanje zadeve.</p>
                  <p>In še nekaj. Že pred časom smo dali predlog za prekategorizacijo mednarodnih mejnih prehodov iz mednarodnih v meddržavne v Istri. Ministrstvo se spreneveda in tega noče narediti z bedastimi izgovori, da se to ne da. Naj si pogledajo tudi kakšno mednarodno pravno knjigo in bodo videli, da to ne da se da, ampak da je tudi nujno potrebno storiti!</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim za odgovore. Izvolite, gospod državni sekretar.</p>
               </sp>
               <sp>
                  <speaker>IGNAC GOLOB:</speaker>
                  <p>Gospod predsednik, gospe in gospodje! Zahvaljujem se za pobudo gospoda Jelinčiča. Meni ni znan  dokument, iz katerega je on bral, ne vem, verjetno bi ga lahko dobil od njega. Predvsem pa ne mislim, da Ministrstvo za zunanje zadeve deluje bedasto in še manj pa šlampasto. Upoštevali bomo vse vaše pripombe in tudi vašo pobudo. O prekvalifikaciji mejnih prehodov bo pa verjetno odgovarjal minister za notranje zadeve. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim torej za drugi del odgovora. Izvolite, gospod minister Šter.</p>
               </sp>
               <sp>
                  <speaker>ANDREJ ŠTER:</speaker>
                  <p>Na vprašanje, ki ga bomo natančno proučili in zahteva našo pozornost, bomo odgovorili pisno, in bo odgovor posredovan pisno.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Jelinčič, želite dodatno vprašanje? Hvala. Besedo ima gospod Tone Peršak, za njim bo na vrsti gospod dr. Jože Pučnik.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovani! Najprej nekoliko že zastarano vprašanje v zvezi z dogodki, ki so se pred časom odigrali v BTC v Ljubljani. In sicer, kot ste lahko brali v časopisih, je tam prišlo tako rekoč do konkurza podjetja Primož, ki se je dogodil na zelo zanimiv način, in sicer tako, da so upniki, mogoče tudi kakšni domnevni upniki, dobesedno izpraznili tisti lokal, v katerem je to podjetje poslovalo, pri čemer je po pričevanju očividcev in celo nekaterih udeležencev tega, pri tem je na svojevrsten način pomagal tudi eden izmed pripadnikov slovenske policije, ki je sicer stal pri vratih, vendar je tiste ljudi, ki so trdili, da so upniki do tega podjetja, spuščal v ta prostor, da so lahko po svoji presoji nabrali blago, s katerim naj bi si poplačali svojo terjatev. Tisti, ki pa niso mogli trditi tega, da so upniki, pa ni spustil noter, vsaj to je treba priznati, po pričevanju očividcev in udeležencev dogodka. Sprašujem Ministrstvo za notranje zadeve, ali je to res, in ali je to ustrezen način delovanja policije?</p>
                  <p>Drugo bi pa, ker sem že tu, mimogrede postavil še eno vprašanje predstavnikom Ministrstva za kmetijstvo. Z več strani sem kot sopredlagatelj zakona o agrarni skupnosti bil opozorjen, da še vedno potekajo stvari zelo počasi, in bi preprosto postavil vprašanje, kolikšen del teh zahtev je že rešen ali vsaj blizu rešitvi, in kako se izpolnjuje tisti člen zakona o vračanju premoženja agrarnim skupnostim, ki omogoča, da - v večini primerov je to Sklad kmetijskih zemljišč - da v tistih primerih, ko ni več vseh nekdanjih lastnikov ali pa njihovih dedičev, da vendarle vasi kot skupnosti omogoči vsaj najem tistega dela zemljišč, ki so bila nekoč v lasti agrarnih skupnosti, in za katerega ni več neposrednih lastnikov, zato, da bi vsaj na nekaterih območjih, kjer je to zelo važno, recimo Kočevsko, in tako omogočil, da se vasi ponovno konstituirajo v celoti kot skupnost in na celotnem območju nekdanje agrarne skupnosti spet vzpostavijo to delovanje. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, izvolite, gospod minister Šter.</p>
               </sp>
               <sp>
                  <speaker>ANDREJ ŠTER:</speaker>
                  <p>Hvala lepa. Ministrstvo je zbralo del dokumentacije in še zbira dokumentacijo o primeru, ki je predmet zanimanja poslanskega vprašanja gospoda Peršaka. Z ugotovitvami, takoj, na kraju samem, smo seznanili Okrožno državno tožilstvo, tako je bilo poročilo z dne 11.4. posredovano na navedeno tožilstvo, vsekakor bomo pa celovit odgovor posredovali, tudi glede upravičenosti oziroma korektnosti glede ravnanja in prisotnosti delavcev policije v primeru, na katerega se vprašanje nanaša. Odgovorili bomo pisno.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Ja, prosim, izvolite, drugi del.</p>
               </sp>
               <sp>
                  <speaker>MAG. FRANC FERLIN:</speaker>
                  <p>Hvala lepa. Gospe in gospodje! Glede prvega vprašanja bo naša pravna služba posredovala gospodu Peršaku odgovor, v kakšni fazi je zadeva. Glede drugega pa je v pristojnosti Sklada kmetijskih zemljišč, tudi ta bo dal detajlnejši odgovor. Načeloma pa ni problematično, kjer je interes za zakup kmetijskih zemljišč, ne pa tudi gozdov, ker tam je drugačna ureditev. Potrebni so pogoji, minimalni pogoji za izvajanje del v gozdovih, pa koncesije so in podobno. Skratka tudi skladu bom prenesel, da o tem detajlneje informira gospoda poslanca. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite zastaviti dodatno? (Ne.) Besedo ima gospod Jože Pučnik. Za njim bo na vrsti gospa Maria Pozsonec.</p>
               </sp>
               <sp>
                  <speaker>DR. JOŽE PUČNIK:</speaker>
                  <p>Spoštovani! Imam vprašanja za Ministrstvo za kulturo. Nanašajo se na nekoliko stare dogodke. V marcu in v začetku aprila je bila v javnosti polemika, časopisna polemika med direktorjem Cankarjevega doma in med generalnim direktorjem Petrola in iz tega kroga. Gre za vprašanje ali za ugotovitev, da je sponzor ustavil podpiranje nekih kulturnih dogodkov, in sicer zaradi odločitve Agencije za plačilni promet in tako dalje, ki takšnih izdatkov pri večjih podjetjih ne šteje med upravičene izdatke, med poslovno upravičene izdatke. Mislim, da v tem krogu ni potrebno poudarjati, kakšne so posledice. Cela vrsta izredno važnih kulturnih prireditev v Sloveniji se sponzorira direktno iz gospodarstva. Če se zdaj zaradi take odločitve ta vir financiranja za kulturne ugotovitve ukine, in sicer s tem, da se ne priznava več teh podpor, upravičljivih v smislu davčne zakonodaje, potem so za slovensko kulturo verjetno posledice zelo problematične. Zato moje vprašanje, kaj pravzaprav Ministrstvo za kulturo namerava ukreniti oziroma kaj je ukrenilo, da bi se pospešilo sprejemanje zakona o mecenstvu, ki je baje v pripravi, in kaj je sicer, dokler ta zakon ne bo veljal, kaj je mogoče na tem področju ukreniti oziroma kaj je ministrstvo ukrenilo, da teh negativnih posledic za slovensko kulturo ne bi bilo čutiti v tej meri, kakor lahko zdaj pričakujemo? Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim za odgovor. Izvolite.</p>
               </sp>
               <sp>
                  <speaker>SILVESTER GABERŠČEK:</speaker>
                  <p>Spoštovane gospe poslanke in gospodje poslanci ter kolegi predstavniki Vlade! Na vprašanje doktor Pučnika bi dal sledeči odgovor. Glede na primerjalno zakonodajo pri drugih državah Sveta Evrope ugotavljamo, da slovenska zakonodaja na področju fiskalne politike v ničemer ne zaostaja. Doslej imamo štiri zakone, ki urejajo to področje, in to so zakon o davku na dobiček pravnih oseb, ki omogoča določene bonitete, ki so bile pa na žalost doslej zelo malo izkoriščene. Podatek imam za leto 1994, kjer je bilo izkoriščeno samo 16,9% možnosti in v letu 1994 28,4%. Za lansko leto bomo dobili podatke konec junija. Poleg tega ta zakon tudi določa, da nepridobitne organizacije, kot so javni zavodi in društva, verske skupnosti in tako naprej, ne plačujejo davka na dobiček, kjer tudi lahko uporabljajo boniteto. Drugi zakon je zakon o dohodnini, ki tudi omogoča 3%-no olajšavo. Potem je zakon o prometnem davku, ki tudi določa najnižjo 5% davčno stopnjo, znanstvenega, umetniškega, kulturnega in tako naprej značaja. Potem je še četrti, carinski zakon, ki tudi oprošča muzejem, galerijam, knjižnicam, arhivom vso carino. Carine so oproščeni tudi vsi predmeti, ki so neposredno namenjeni opravljanju kulturne dejavnosti.</p>
                  <p>Dokler bomo imeli v Sloveniji davčno problematiko urejeno s posameznimi zakoni po zvrsteh raznih davkov, do takrat Ministrstvo za kulturo ne meni, da je potrebno uvesti poseben zakon o mecenstvu. To bi bil kratek odgovor. Razmišljamo pa, da bi dali pobudo za podzakonski akt, ki bi ločeval sponzorstvo od donatorstva, tako da bi bilo donatorstvo oproščeno vsakega davka za javne zavode.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Dodatno vprašanje. Izvolite.</p>
               </sp>
               <sp>
                  <speaker>DR. JOŽE PUČNIK:</speaker>
                  <p>Zahvaljujem se predstavniku ministrstva za dani odgovor. Bi pa le opozoril oziroma še enkrat en del vprašanja ponovil. Ali je ministrstvo na tem področju že kaj podvzelo, ali je ta podzakonski akt v delu, ali je načrtovan? Torej, kaj se dogaja zdaj v tem vmesnem obdobju, ko odločitev agencije deluje, novih rešitev pa še ni? Prosim za odgovor. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, izvolite dodatno.</p>
               </sp>
               <sp>
                  <speaker>SILVESTER GABERŠČEK:</speaker>
                  <p>Samo v enem stavku. Zakon je načrtovan in so tudi že majhni zametki tega zakona dani na papir. Ni bil pa še nič usklajevan s finančnim ministrstvom.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospa Maria Pozsonec. Za njo bo na vrsti gospod Janez Jančar.</p>
               </sp>
               <sp>
                  <speaker>MARIA POZSONEC:</speaker>
                  <p>Spoštovani, vsem lep pozdrav! Imam nekaj poslanskih pobud in nekaj vprašanj. Ministrstvu za šolstvo in šport in Vladi Republike Slovenije dajem naslednjo poslansko pobudo. Menim, da Državni zbor ne more mimo dejstva, da se šolniki pripravljajo na stavko. Šolstvo in zdravstvo  sta najbolj občutljiva dela družbe. Pri zdravniški stavki smo vsi izgubili, zdravniki in mi. Dajem poslansko pobudo, da zaradi interesa otrok, staršev, in zaradi poštenja stroke, po mirni poti pride do sporazuma, ki bi preprečil stavko učiteljev in profesorjev. Stavka bi naredila veliko škodo vsem prizadetim stranem. Ne morem si predstavljati vrtcev, ki nekaj časa ne bi skrbeli za otroke, in pomislite na maturante, ki bi imeli s stavko zelo otežkočeno pot do mature! Kakšna bo podoba Slovenije čez 20, 30 let, je v veliki meri odvisno od dela učiteljev, torej moramo učiteljem zagotoviti status, ki jim pripada. Prilagam tudi material, iz katerega je razvidno, da je delo prosvetnih delavcev v resnici slabo vrednoteno.</p>
                  <p>Ministrstvu za delo in družino ter socialne zadeve postavljam naslednje poslansko vprašanje: kaj bo s kmetovalci, ki niso zmožni plačevati visokih prispevkov za zdravstveno in pokojninsko zavarovanje? Je res, da obstaja nevarnost, da bodo izgubili tudi zdravstveno zavarovanje? Zahvaljujem se ministru za pismeni odgovor na moje predhodno vprašanje, ampak z njim si, na žalost, ne morem nič pomagati; kmetje, ki se na našem področju ukvarjajo s kmetijstvom, niso zmožni plačevati omenjenih prispevkov. To ni primer posameznika, to je že splošni problem kmetovalcev. Sprašujem, kakšna bo usoda teh kmetovalcev?</p>
                  <p>Ministrstvo za kmetijstvo in gozdarstvo sprašujem, zakaj ni namenjenih več sredstev za CUPOV program? Mislim, da bi ta dejavnost lahko izredno veliko pomagala pri reševanju demografsko ogroženih področij. Predlagam, da se s finančnimi sredstvi podpre omenjena služba, kajti s 50 milijonov SIT ni mogoče podpirati projektov, ki so potrebni na podeželju.</p>
                  <p>Ministrstvo za promet in zveze sprašujem, kaj bo z mostovi na Muri pri Petancih? Če nameravajo graditi pontonski most, jim kaj drugega v teh razmerah ne preostane? Mislim, da je odlašanje gradnje teh mostov neodgovorno do varnosti prometa in ljudi. V proračunski razpravi res nismo mogli izglasovati sredstev v ta namen, ampak mislim, da ministrstvo samo bi moralo...</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Vaš čas je potekel, gospa Pozsončeva.</p>
               </sp>
               <sp>
                  <speaker>MARIA POZSONEC:</speaker>
                  <p>Ja, da bi ministrstvo samo moralo predlagati omenjene gradnje. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim za odgovore. Kdo želi prvi besedo? Izvolite.</p>
               </sp>
               <sp>
                  <speaker>MAG. TEA VALENČIČ:</speaker>
                  <p>Spoštovane poslanke in poslanci, gospod predsedujoči! Rada bi povedala, da Ministrstvo za šolstvo in šport sprejema pobudo gospe Pozsončeve, da mi in Vlada peljemo vse aktivnosti v tej smeri, da bi to tudi tako bilo. Hkrati pa bi želela poudariti, da če bi pa slučajno prišlo do stavke, da so tudi sicer aktivnosti tako načrtovane, da bodo vse druge stvari tekle prej oziroma po tem datumu. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Vprašanj je bilo več, izvolite še drugi. Ja, težko je določiti vrstni red, je pa še več kot 9 minut časa.</p>
               </sp>
               <sp>
                  <speaker>MIROSLAV BERGAR:</speaker>
                  <p>Hvala za besedo, gospod podpredsednik. Gospe poslanki je bil dan pismeni odgovor. Zdaj ona ugotavlja in se zahvaljuje za ta odgovor, problematika je težka. Berem lahko dve strani, vendar direktno v tem smislu, kot je bilo vprašanje, tudi mi mimo zakonodaje ne moremo reševati posebej. Tako da to vprašanje je težko, lahko pa preberem odgovor, če želite. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Naslednji, prosim.</p>
               </sp>
               <sp>
                  <speaker>MAG. FRANC FERLIN:</speaker>
                  <p>Hvala lepa. Gospa poslanka sprašuje, zakaj ni več sredstev za CUPOV. V proračunu za leto 1996 so sredstva za program CUPOV za ožji del na naslednjih postavkah: celostno urejanje podeželja in obnova vasi - dokumentacija, celostno urejanje podeželja in obnova vasi - izvedba, potem kmetijska infrastruktura, vinske ceste in raziskovalne naloge. Res je, da so ta sredstva samo 55 oziroma 56 milijonov, in res je tudi, da so kar občutno zmanjšana v primerjavi s prejšnjim letom. Pri pripravi predloga proračuna za leto 1996 smo sicer načrtovali za te namene bistveno večja sredstva, 190 milijonov tolarjev. Ta vsota bi zagotovila primerno kontinuiteto aktivnosti na tem področju, vendar zaradi prevelikega padca sredstev, torej to, je v letu 1996 ta kontinuiteta žal prekinjena, začasno prekinjena. Zaradi tako velikega padca sredstev in pa pogodbenih obveznosti iz preteklega leta je v letošnjem proračunu razpoložljivih le še 25 milijonov tolarjev. Vedeti pa je potrebno in pomembno je, da je od leta 1991, ko se je Cupov začel sistematično uvajati, da so sredstva od takrat občutno rasla, in sicer od 8 milijonov do 108 milijonov v letu 1995. Dejstvo sedaj je, da je ob proračunskih sredstvih za leto 1996 razkorak med potrebami in željami na podeželju in proračunskimi možnostmi velik, vendar si bo, kljub temu letošnjemu neljubemu izpadu sredstev, še nadalje prizadevalo, da bo program Cupov oziroma celovito urejanje podeželja in obnove vasi dobilo ustrezno veljavo, saj sodimo, da je to nujen pogoj, če hočemo slediti že sprejeti strategiji razvoja slovenskega kmetijstva. Ta enakovredno poudarja tako agrarno-proizvodne cilje kakor tudi ohranitev slovenskega podeželja. Torej, povečanje proračunskih sredstev bo omogočilo izvajanje tega programa, tako kot smo si ga v strategiji začrtali vnaprej. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Ali je ostal še kakšen? Izvolite.</p>
               </sp>
               <sp>
                  <speaker>SREČKO PERPAR:</speaker>
                  <p>Hvala lepa. Spoštovani! Gospa Pozsonec, objekti preko Mure med Radenci in Petanci, govorim o mostovih, so redno pregledovani in zadnji kontrolni pregled je pokazal dobro stanje nosilnih konstrukcij vseh teh objektov. Problem pa je vsekakor v širini teh objektov ter v stanju nasipov, ki so med temi objekti. Glede nosilne konstrukcije objekta je stanje tako, da sanacija objektov v naslednjih petih letih ni potrebna, nujno pa je urediti nasipe med objekti ter urediti pešpoti in kolesarske steze, saj je vozišče preozko za normalni promet težkih vozil, za pešce in kolesarje pa je prehod preko teh objektov praktično nemogoč. Glede tega je z občino Radenci dogovorjeno sledeče. Letos jeseni bosta Ministrstvo za promet in zveze in Družba Republike Slovenije za ceste pristopili k izdelavi projektne dokumentacije za sanacijo in razširitev teh objektov, ki bo vključevala tudi pločnike in kolesarsko stezo ter sanacijo nasipov. Projektna dokumentacija, vključno z lokacijskim postopkom in postopkom pridobitve gradbenega dovoljenja, mora biti urejena do konca leta 1997, tako da bi se lahko gradbena dela začela takoj po zaključku izgradnje prve faze. To je pač faza, ki je vezana na rekonstrukcijo ceste M-10/1. Rekonstrukcija ceste se bo izvajala kontinuirano, v kolikor bosta oba investitorja občina Radenci in Republika Slovenija, zagotovila ustrezna finančna sredstva.</p>
                  <p>Kar se tiče prioritet, bi povedal samo toliko, da je prav tako v dogovorih z občinami določena tudi prioriteta rekonstrukcije ceste M-10/1, in sicer je v prvi prioriteti odsek Petanjci - Tišina - Tropovci v dolžini 5,03 kilometra in Mele - Šratovci - Radenci v dolžini 2,90 kilometra. Za to prvo prioriteto je bilo z obema občinama dogovorjeno, da se aktivnosti pričnejo v začetku maja 1996. To se pravi, da so se aktivnosti pričele, in sicer tako, da je v razpisu izbor projektanta za izdelavo projektne dokumentacije do pridobitve gradbenega dovoljenja. Ustanovljen je tudi projektni svet, ki ga tvorijo predstavniki obeh občin ter predstavniki Družbe za ceste, Ministrstvo za promet in zveze in občin. Predvidevamo, da bomo z gradbenimi deli lahko pričeli v juniju leta 1997. S temi roki se predstavniki obeh občin tudi strinjajo.  </p>
                  <p>V drugi prioriteti je poleg objektov, o katerih sem govoril, se pravi mostov, torej so tukaj ti objekti preko Mure v dolžini 0,40 kilometra in obnova vozišča skozi Radence v dolžini 0,9 kilometra. Z občino Radenci je dogovorjeno, da se prične z aktivnostmi letos jeseni, z gradbenimi deli pa bo možno pričeti konec leta 1997 oziroma spomladi 1998, takoj ko bodo končana dela iz navedene prve prioritete.</p>
                  <p>V sklopu tretje prioritete je povezava Tropovci - Murska Sobota v dolžini 5 kilometrov in Gornja Radgona - Mele v dolžini 4,5 kilometra. S tretjo prioriteto bo predvidoma zaključena obnova celotne magistralne ceste od Počehove do Lendave. Pričetek del je predviden v letu 1999, takoj ko bodo končana dela druge faze. Z aktivnostmi pa bomo pričeli spomladi leta 1998. Z vsemi dogovorjenimi prioritetami se predstavniki občine Radenci in Cankova-Tišina strinjajo. Za tretjo prioriteto pa z občinama Gornja Radgona in Murska Sobota še niso bili vzpostavljeni stiki.</p>
                  <p>Vse tri prioritete predstavljajo rekonstrukcijo omenjene magistralne ceste M-10/1 v dolžini približno 15 kilometrov, kar bo predstavljalo investicijo v približni vrednosti 1,5 milijarde tolarjev v letih med 1997 in 2000. Ta načrt bo možno realizirati le v primeru, da bodo zagotovljena sredstva v sklopu posameznih proračunov. To pomeni približno 400 milijonov tolarjev letno. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite dodatno, gospa Pozsonec? (Ne.) Besedo ima gospod Janez Jančar, izvolite. Za njim bo na vrsti gospod Ivan Verzolak.</p>
               </sp>
               <sp>
                  <speaker>JANEZ JANČAR:</speaker>
                  <p>Lep pozdrav vsem skupaj! Ministrstvo za promet in zveze sprašujem. Direkciji Republike Slovenije za ceste se  kot investitorju del dovoli izvedbo priglašenih obnovitvenih del: preplastitev cestišča na vozišču regionalne ceste R-371 A, Kajuhova, od Letališke do Toplarniške. Priglašena dela so se opravila, ob tem pa se je mimo odločbe, ki je bila izdana za omenjena obnovitvena dela, spremenil prometni režim v križišču Kajuhova-Toplarniška, izvoz za Zakotnikovo, Kajuhovo 34, 36, 38, 40, 42, 44 in 46. Stanovalci, ki jih je preko 2.000, so z omenjenim posegom izigrani; terjajo postavitev v prvotno stanje, da se takoj naroči prometna ureditev omenjenega križišča s semaforji. Tako Toplarna kot Tiskarna Jože Moškrič sta pripravljeni delno sofinancirati stroške postavitve semaforjev. Stanovalci terjajo le svojo pravico in ne dovolijo samovolje in kratenja njihovih osnovnih pravic, ker v nasprotnem primeru predlagajo zaprtje Kajuhove ceste; če ne skupaj z Družbo za državne ceste, pa bodo to storili sami. Pričakujem, da bom dobil odgovor, da bo to opravljeno takrat, ko bo cesta spremenjena v prvotno stanje.</p>
                  <p>Dajem pobudo notranjemu ministrstvu, da za vzhodni del Ljubljane postavi novo policijsko postajo v naselju Fužine, kjer je lokacija znana in potrjena. Hkrati bi lahko sprostili prostore zdajšnje policijske postaje Moste, ki dela v stanovanjskem bloku, in policijske postaje v Polju. Prostori v policijski postaji v Mostah so nemogoči, delo tam notri je res oteženo. Za denar od prodaje obeh zgradb oziroma prostorov v teh zgradbah se lahko zgradi ta nova policijska postaja. Predlagam, da se v tem ministrstvu razmisli, če to ne bi bila dobra rešitev. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim za odgovore.</p>
               </sp>
               <sp>
                  <speaker>SREČKO PERPAR:</speaker>
                  <p>Hvala lepa. Spoštovani! Zahvaljujem se za zastavljeno vprašanje. Brez dvoma je stanje problematično. Mi vam bomo pripravili odgovor in v zvezi s tem tudi zadevo najresneje proučili ter predvideli tudi ustrezne ukrepe. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Še gospod minister Šter.</p>
               </sp>
               <sp>
                  <speaker>ANDREJ ŠTER:</speaker>
                  <p>Hvala lepa. Torej, poslancu gospodu Jančarju se za pobudo zahvaljujem in veseli me, da je problematika delovnih pogojev in siceršnjih pogojev dela za policiste prisotna tudi v našem Državnem zboru. Glede varnostnih elementov, ki narekujejo posebno policijsko postajo v tem delu naše prestolnice, naj povem, da je vodstvo Uprave za notranje zadeve Ljubljana v stalnem stiku s prebivalci, da se odziva na njihove pobude, in da je v izdelavi projekt modela delovanja policije v Ljubljani; kot v enem od dveh mestnih središč. Projekt se konča z zaključno oceno, ki bo dana ob koncu letošnjega leta. Glede materialnih pogojev in okvirov postavljanja novih policijskih postaj, naj pa povem, da za sicer hvalevredno pobudo obstaja nekaj resnih zadržkov. Eden je ta, da prodaja premoženja v lasti Republike Slovenije ta čas ni mogoča zaradi moratorija na take transakcije. Druga je veljavni razrez proračuna, ki Ministrstvu za notranje zadeve onemogoča, da bi končalo celo že začete investicije, ki sta dve. Ena je dokončanje hangarja na brniškem letališču, in druga je dokončanje začete gradnje stavbe Uprave za notranje zadeve Novo mesto. Veljavni državni proračun za leto 1996 nas postavlja pred resne težave, kako vsaj zaključiti poslovno leto z gradbeno sezono. Vendar bomo pobudo zelo resno preučili in se na izraženo podporo, vsaj tako sem razumel vaše besede, z velikim veseljem sklicevali takrat, ko bomo prišli pred ta cenjeni zbor. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite dodatno, gospod Jančar? (Ne.) Besedo ima gospod Ivan Verzolak. Izvolite. Za njim bo na vrsti gospa Jana Primožič.</p>
               </sp>
               <sp>
                  <speaker>IVAN VERZOLAK:</speaker>
                  <p>Hvala za besedo. Imam dve poslanski vprašanji. Poslanska pobuda Vladi Republike Slovenije, in sicer da mednarodni mejni prehod Sečovlje prekategorizira v maloobmejni prehod, ki bo zadovoljeval potrebe lokalnega prebivalstva z obeh strani meje. Prav tako naj Vlada Republike Slovenije pripravi ukrepe, s katerimi bo svoje organe zavezala, da predlagano prekategorizacijo mejnega prehoda upošteva v planskih in prostorskih aktih Republike Slovenije. Prav tako predlagamo, da Vlada Republike Slovenije izvede potrebne postopke glede realizacije navedene pobude na meddržavni ravni. S pobudo povzemamo sklep občinskega sveta občine Piran, ki ga je sprejel na svoji seji dne 21.3.1996 kot odgovor na sistematično kršitev, ki jo z gradnjo mednarodnega prehoda izvajajo Hrvati na našem ozemlju in hkrati kot reakcijo na mlačne diplomatske ukrepe Vlade Republike Slovenije.</p>
                  <p>Naslednje vprašanje je poslanska pobuda ministru za kulturo, da pripravi zakon za varstvo materinščine v javni rabi. Zakon, ki bi zavaroval slovenski jezik v javni rabi, naj jasno določi obseg varstva jezika in pa sankcije proti kršiteljem. V zakonu o gospodarskih družbah je poizkusil zavarovati slovenska imena družb, vendar se registrska sodišča tega določila ne držijo in mirno potrjujejo nova in nova tuja imena podjetij. Rešitev, ki jo predlagam, ni nova, saj je nedavno tudi francoski parlament sprejel zakon o zaščiti francoščine, zato menim, da je potrebno, da tudi v Državnem zboru sprejmemo zakon o zaščiti slovenščine.</p>
                  <p>In še dodatno, poslanska pobuda Vladi Republike Slovenije, da pri Ministrstvu za kulturo ustanovi državni urad za jezik. V 11. členu Ustave Republike Slovenije je določba, ki govori, da je uradni jezik v Sloveniji slovenščina, vendar se tega pravila držimo vse manj. Z uradnim jezikom so mišljene vse objave, s katerimi se posamezniki, ustanove, uradi, podjetja in trgovine obračajo na javnost. Današnja slovenska praksa pa je marsikje drugačna. Državni urad za jezik pri Ministrstvu za kulturo bi lahko pomagal k večjemu spoštovanju in upoštevanju slovenskega jezika oziroma stvarnega udejanjenja 11. člena slovenske ustave. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim za odgovore. Gospod državni sekretar.</p>
               </sp>
               <sp>
                  <speaker>MAG. SLAVKO DEBELAK:</speaker>
                  <p>Hvala. Gospod Verzolak. Ministrstvo za notranje zadeve bo to vašo pobudo proučilo, ker ministrstvo je tisto, ki predlaga spremembo uredbe, vendar vas moram opozoriti, da se običajno predlagajo drugačni kriteriji oziroma drugačne situacije. Prekategorizacija maloobmejnega prehoda v višji rang, v meddržavni oziroma v mednarodni in ta kategorizacija je določena z uredbo Vlado, in sicer o določitvi mednarodnih in meddržavnih prehodov, zato je treba po proučitvi tudi predlagati spremembo te uredbe. Nastal bi s to prekategorizacijo en velik problem, in sicer tujci, ki tranzitirajo Slovenijo proti Istri, bi se morali preusmeriti na drugi mednarodni prehod, to bi bila Dragonja in spremenile bi se tudi vse te prometne poti. V tem kontekstu bo to vašo pobudo ministrstvo proučevalo, je pa stvar tudi politično obarvana in se mora v to proučevanje in določitev vključiti tudi pristojno Ministrstvo za zunanje zadeve. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Glede na to, da je bilo več pobud. Še Ministrstvo za kulturo.</p>
               </sp>
               <sp>
                  <speaker>SILVESTER GABERŠČEK:</speaker>
                  <p>Torej, spoštovani gospod poslanec Verzolak. Na vaši pobudi Vladi Republike Slovenije je Ministrstvo za kulturo odgovarjalo tako. Ministrstvo za kulturo sporoča, da že pripravlja zakon o slovenščini in da bo predlog tega zakona v kratkem prišel v vladni in potem še v parlamentarni postopek. Prvi del zakona določa splošno načelo v zvezi z uveljavljanjem slovenščine kot uradnega jezika v Sloveniji. V drugem delu pa določa ustanovitev, način dela in pristojnost vladnega urada za jezik. Ministrstvo za kulturo meni, da je sprejem tega zakona bistven del mehanizmov, ki jih mora Republika Slovenija pripraviti v okviru svojega odpiranja v svet in posebej v okviru vstopanja v Evropsko zvezo. V slovenski javnosti je ta ideja že deležna ustrezne podpore in upati je, da bo zakon dobil odločno podporo tudi v Državnem zboru.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Dodatno, gospod Verzolak. Izvolite.</p>
               </sp>
               <sp>
                  <speaker>IVAN VERZOLAK:</speaker>
                  <p>Hvala. Zahvaljujem se obema govornikoma za odgovor. Na prvo vprašanje bi samo toliko še v pojasnilo povedal, da je to res nenavadno, da iz mednarodnega prehoda predlagamo v maloobmejni prehod, ampak na žalost to je sedaj edina možnost, da nekako preprečimo Hrvatom, da bi ta njihov mejni prehod, ki ga gradijo na našem, po mojem na našem ozemlju, da bi jih s tem onemogočili. V tem konteksta prosim, če razmišljate. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Mislim, da to ni klicalo po dodatnem odgovoru. Šlo je za pobudo. Želite mogoče dodatno? (Ne.) Gospa Jana Primožič. Za njo bo na vrsti gospa Danica Simšič.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Gospod predsedujoči, drage poslanke in poslanci in pa predstavniki Vlade! Moje poslansko vprašanje namenjam Vladi oziroma Ministrstvu za gospodarske dejavnosti, Ministrstvu za finance in pa Ministrstvu za delo, družino in socialno politiko in sprašujem, na kakšen način je že oziroma še namerava Vlada pomagati podjetju Peko, ki je šele, na primer, v začetku aprila bilo sposobno izplačati plače za februar 1996, se pravi za letošnje leto. Zanimajo me redni ukrepi posameznih ministrstev in pa posebni ukrepi, ki jih je Vlada že sprejela in veljajo za tekstilno in usnjarsko-predelovalno industrijo. In  sicer je to vprašanje, ki je bilo pisno že tudi zastavljeno, je že malo zastarelo, se pravi, kdaj bo Vlada pripravila zakone oziroma kdaj jih bo vložila v parlament. Slišim pa, da je ta komplet zakonov že včeraj na svoji seji sprejela. Povedala bi še to, da je v tržiškem Peku zaposlenih skoraj 2.000 ljudi in bi za občino Tržič ta stečaj kot črni scenarij za to podjetje pomenil pravo katastrofo. Občina Tržič bi namreč imela 72%-no stopnjo brezposelnosti. Za odgovor se zahvaljujem. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Ja, izvolite, gospod državni sekretar.</p>
               </sp>
               <sp>
                  <speaker>DR. VLADO DIMOVSKI:</speaker>
                  <p>Za vprašanje se poslanki Primoževi zahvaljujem. Mi smo tudi pripravili pismeni odgovor, ki ga boste od nas prejeli. Naj pa povem, da je podjetje Peko eno izmed tistih podjetij, katere Ministrstvo za gospodarske dejavnosti še posebej temeljito spremlja. Moram reči, da je to tisto podjetje, ki je v delovni intenzivno panogi, usnjarsko-predelovalni industriji, za katere so bile že v letošnjem letu tudi sprejeti ukrepi in pa operacionalizacija teh ukrepov za delovno intenzivne panoge. Naj vam zelo konkretno pojasnim, kako je Ministrstvo za gospodarske dejavnosti poizkušalo in pa še vedno poizkuša zaobiti tako imenovani črni scenarij zaradi tega, ker je pravzaprav namen, da se to podjetje sanira in da bo to podjetje, ne samo sposobno izplačevati plače, temveč tudi vlagati v razvoj, tako da je to pravzaprav tisti scenarij, ki si ga tudi želimo. Naj povem samo to, da je Ministrstvo za gospodarske dejavnosti temu podjetju od leta 1992 do leta 1995 vsega skupaj namenilo - to boste videli tudi iz tabele - v obliki kreditov iz obratnih sredstev, poroštev, subvencij, za obrestne mere subvencij, prispevkov za socialno varnost in pa vsega skupaj okoli 113 milijonov, samo v letu 1996 pa je predvsem iz naslova posojil za sanacijo podjetij to podjetje dobilo okoli 160 milijonov tolarjev. Ravno sedaj je pa v fazi operacionalizacija tudi poroštva v višini 500 milijonov tolarjev. Zdaj, predvsem ti ukrepi v letu 1996 izhajajo iz operacionalizacije ukrepov za izboljšanje položaja delovno intenzivnih panog, ki je bil sprejet na Vladi 26.2.1996. Namreč v teh ukrepih, ki jih je vsega skupaj 13 in katerih nabor ste tudi prejeli v informacijo na Odbor za gospodarstvo in ki je bil tudi na Odboru za gospodarstvo večkrat predstavljen, so ukrepi: možnost pridobitve finančnih sredstev na osnovi javnega razpisa, subvencij in tako naprej, da ne naštevam. Kaj namerava torej Vlada še storiti poleg tega, kar je že storila v smislu materialnih ukrepov? Posebna skupina svetovalcev Vlade se tudi pripravlja, da bo na nek način z vodstvom podjetja poskušala izdelati še nadaljnji, pa operacionalizirati že izdelani sanacijski program v tem podjetju, saj vemo, da gre tu za regijo za izjemno pomembno podjetje.</p>
                  <p>Naslednje, kar je, je ukrep, ki ga je Vlada sprejela ravno v prejšnjih dneh na svoji seji, in sicer na ukrep, ki izhaja iz ukrepov aktivne politike zaposlovanja. Na osnovi te politike je Vlada imenovala tako imenovano projektno skupino za razreševanje presežka delavcev in med katerimi je od 11 podjetij tudi podjetje Peko deležno posebnega, da tako rečem, posebnega tretmaja te projektne skupine. Ta projektna skupina je potem zadolžila Republiški zavod za zaposlovanje oziroma skupaj z Republiškim zavodom za zaposlovanje, in ustanavljala za ta posamezna podjetja posebne organizacijske enote. Te organizacijske enote so po pravilu sestavljene iz ljudi, zaposlenih v podjetju, potem predstavnikov stroke in predstavnikov Zavoda za zaposlovanje. Te organizacijske enote bodo predvsem namenjene temu delu kadrovskega prestrukturiranja oziroma razreševanja presežkov teh delavcev. Po zadnjih informacijah in izhajajoč iz sanacijskega programa, je teh presežnih delavcev med 20 in 30, pa natančnejše število v tem trenutku še ni mogoče, ker ga bo izdelala že omenjena organizacijska enota v okviru te projektne skupine Vlade.</p>
                  <p>Poleg teh posebnih ukrepov, ker ste vprašali, kakšni so splošni in kateri so posebni ukrepi, naj bi poleg teh posebnih ukrepov, ki jih je podjetje Peko bilo deležno in jih bo še deležno, naj omenim še ta cel sklop ali pa paket ukrepov, ki ga je Vlada ravno na včerajšnji, sinočnji seji potrdila, in sicer gre za zakon oziroma spremembo zakona o prispevkih za socialno varnost, kjer je predvsem poudarek na razbremenjevanju gospodarstva, kar je že vseskozi stališče Ministrstva za gospodarske dejavnosti, da je treba podjetje razbremeniti do tiste točke, ko bodo po teh gospodarskih parametrih in po drugih makroekonomskih parametrih sposobna konkurirati zahodnim podjetjem. Poleg tega zakona je še zakon o davku na izplačane plače, tako imenovani "pay roll tax", ki je bil tudi že objavljen v dnevnem časopisju in pa v medijih, in bo tudi predstavljen Državnemu zboru, in ki predvsem, če gledamo diferencirano, kljub linearnemu ukrepu na nek način selektivno obravnava predvsem te panoge, tako imenovane delovno intenzivne panoge, kjer v tako imenovani decimalni klasifikaciji 0,124, 0,128 sodi tudi podjetje Peko. Poleg tega je tudi že zakon o davku na firmo, pa tudi sprememba zakona o davku od dobička pravnih oseb, poleg tega pa tudi predlog rebalansa proračuna, ki naj bi bil usmerjen v javno varčevanje in pa predvsem zmanjševanje obremenjenosti gospodarstva.</p>
                  <p>To se pravi, upam, da sem na nek način odgovoril, vsaj v teh osnovnih konturah na vaše vprašanje, vam bomo pa tole tudi pismeno dostavili, tako da boste vse podatke tudi pismeno imeli. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite dodatno? (Ne.) Besedo ima gospa Danica Simšič, za njo bo na vrsti gospod mag. Franc Avberšek.</p>
               </sp>
               <sp>
                  <speaker>DANICA SIMŠIČ:</speaker>
                  <p>Hvala za besedo, gospod predsednik. Spoštovane poslanke in poslanci, spoštovane predstavnice in predstavniki Vlade! Dve vprašanji. Prvo, ki se nanaša na to, zakaj slovenski predstavnik v OZN pred časom ni glasoval za resolucijo o prepovedi jedrskih poizkusov v vojaške namene, in pa, kdaj bomo dobili zakon o preoblikovanju družbene lastnine, s katero razpolagajo društva, bom oddala pisno. Ustni odgovor pa želim na vprašanje, ali so že odpravljeni nesporazumi med Ministrstvom za delo in Ministrstvom za finance, ki preprečujejo, da bi starši gluhih in naglušnih ter slepih in slabovidnih otrok bili upravičeni do olajšave dohodnine po 10. členu. Zanima me tudi, kdaj bodo sprejeti in pripravljeni vsi podzakonski akti glede žrtev vojnega nasilja. Ta zakon je bil v Državnem zboru sprejet 17. oktobra. Teh podzakonskih aktov še ni, in če bo šlo tako naprej, nobena od žrtev ne bo mogla uveljavljati svojih pravic pred iztekom letošnjega leta. Zanima me tudi, kaj bo storilo in kako bo ukrepalo Ministrstvo za delo glede na to, da socialni sporazum ni bil podpisan in da so pri tem izjemno prizadete porodnice, ki se jim je nadomestilo za porodniško znižalo s 34.000 na 24.000?</p>
                  <p>Zanima me pa tudi, kdo je izdal nalog in s kakšno pravico oziroma po kakšni logiki svetovalcem kmetijske svetovalne službe, da morajo po službeni dolžnosti pisati kmetijske nasvete za vsakodnevno objavo na Radiu Ognjišče. V nasprotnem primeru jim sledi grožnja, da bodo izgubili službo oziroma nekateri so že doživeli kazenski odbitek od plače, ker tega niso želeli storiti.</p>
                  <p>Zanima me tudi postavka v proračunu za ta namen in pa zanima me glede na to, da je bila izdana posebna knjižica o sponzorjih papeževega obiska v Sloveniji in da je takoj na drugi strani med sponzorji napisano tudi Ministrstvo za notranje zadeve in Slovenska policija, sprašujem, kolikšna so bila ta sponzorska sredstva in na kateri postavki državnega proračuna so bila odobrena? Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim za odgovore.</p>
               </sp>
               <sp>
                  <speaker>MILOJKA KOLAR:</speaker>
                  <p>Gospe in gospodje, gospod podpredsednik! Odgovorila bom na tisti del vprašanja gospe poslanke Simšičeve, ki se nanaša na olajšavo pri dohodnini za otroke z zmerno, težjo in težko motnjo v telesnem in duševnem razvoju. Ta olajšava je priznana v višini 50% letne povprečne plače zaposlenih v Republiki Sloveniji in je za preteklo fiskalno leto znašalo 670.000 tolarjev. Zaradi pomanjkanja enotne klasifikacije, ki bi otroke, motene v duševnem in telesnem razvoju razvrščala glede na stopnjo prizadetosti, se za potrebe izvajanja zakona o dohodnini kot podlaga za razvrščanje otrok, motenih v duševnem in telesnem razvoju, uporablja pravilnik o razvrščanju in razvidu otrok, mladostnikov in mlajših polnoletnih oseb z motnjami v tem razvoju, ki je bila leta 1977 izdana na podlagi zakona o izobraževanju in usposabljanju otrok in mladostnikov s temi motnjami. Glede na to, da se kriterij za razvrščanje otrok iz navedenega pravilnika uporabljivi tudi za namene izobraževanja in usposabljanja, niso neposredno uporabili tudi za namene uveljavljanja olajšave po zakonu o dohodnini. Zato je Ministrstvo za finance v zvezi z uveljavljanjem navedene olajšave glede na določbe pravilnika za mnenje zaprosilo Ministrstvo za delo, družino in socialne zadeve, ki je med drugim tudi pristojno za vprašanje zagotavljanja socialne varnosti. Na podlagi pojasnila, ki ga je pripravilo omenjeno ministrstvo, določene kategorije otrok, ki so razvrščene s tem pravilnikom, niso upravičene do olajšave, ker ne sodijo v kategorijo otrok z zmerno, težjo in težko motnjo v duševnem in telesnem razvoju. Temeljni razlog za navedene okoliščine je torej v pomanjkanju enotnih in nedvoumnih kriterijev za razvrščanje otrok, motenih v duševnem in telesnem razvoju, ki je bil podlaga za uveljavljanje posameznih pravic, ki jih imajo starši navedenih otrok. Na podlagi zakona o družinskih prejemkih pa je bil v letošnjem letu 17. maja objavljen pravilnik o kriterijih za uveljavljanje dodatka za nego otrok, v katerem so tudi razdelani kriteriji za razvrščanje otrok z motnjami v duševnem in telesnem razvoju, in sicer za potrebe uveljavljanja dodatka za nego otroka, ki pa je po vsebini pravica podobna pravici do olajšave za otroke, motene v duševnem in telesnem razvoju, pri zakonu o dohodnini. Menimo, da je na podlagi tega pravilnika možna korektnejša klasifikacija otrok z omenjenimi motnjami, zato bomo kriterije, navedene v tem pravilniku, uporabili tudi kot pojasnilo in podlago z uveljavljanjem omenjene olajšave za te otroke in bo to izvajano za potrebe izvajanja dohodnine za leto 1996. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala. Prosim na ostala vprašanja. Izvolite, gospod minister.</p>
               </sp>
               <sp>
                  <speaker>ANDREJ ŠTER:</speaker>
                  <p>Hvala lepa. Če ste pregledali tudi vsebino vodnika ob papeževem obisku pri nas, potem boste videli, da je znaten del vsebinskih sporočil oblikovalo bodisi Ministrstvo za notranje zadeve samo bodisi v sodelovanju z drugimi državnimi organi. Lahko pa povem, da niti naše ministrstvo niti  katerikoli drug državni organ, ki je deloval v organizacijskem odboru za pripravo papeževega obiska ni sponzoriral te knjižice, niti ni s to knjižico imel stroškov, čeprav so bila sporočila, tam objavljena, očitno zelo dobro sprejeta pri udeležencih, kajti glede prometa in glede obnašanja na prizoriščih smo imeli kot organizatorji in soorganizatorji prometnih tokov bistveno manj problemov kot bi jih po veljavnih kriterijih, ki veljajo za take prireditve, v strokovni javnosti smeli pričakovati. Tako da lahko zatrdim, da s to knjižico in ob tej knjižici, kljub temu da smo objavili notri sporočila, ki so bila koristna za delovanje državnih organov, država ni imela stroškov ne s sponzorstvom ne s plačili.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Izvolite. Ne dva na enkrat, prosim.</p>
               </sp>
               <sp>
                  <speaker>PREDSTAVNIK VLADE REPUBLIKE SLOVENIJE:</speaker>
                  <p>Gospod podpredsednik, spoštovane poslanke in poslanci, želel bi odgovoriti na tisti del vprašanja, ki se iz našega ministrstva oziroma resorja, ki ga pokrivamo, nanaša na uresničevanje zakona o žrtvah vojnega nasilja. Torej akti, ki so bili omenjeni, lahko potrdim, da je bilo do zdaj objavljenih osem pravilnikov in ena uredba. Pred podpisom sta še dva pravilnika in ne samo v delovnem gradivu, ampak že po prvem našem branju sta še dva akta, ki pa sta zelo vezana na medicinsko stroko. Torej pričakujemo za tista dva zadnja pravilnika (od skupno trinajstih), da bo večja zamuda. Vendar kljub vsemu, na uresničevanje teh zakonov ta dva zadnja ne vplivata.</p>
                  <p>Praviloma od aktov, ki so že objavljeni, se z vsemi lahko zadostijo že pogoji za uresničevanje in mi ta zakon že tudi uresničujemo. Dobivamo odločbe s prve stopnje in jih tudi v revizijskem postopku rešujemo. Vendar, tu bi se rad zahvalil za priložnost poudariti in pojasniti, da so zastoji, ki nastajajo na tem področju, hudi in objektivni. Gre za veliko število prijav oziroma zahtevkov, kar smo tudi pričakovali. Če povem, da smo po prvem prerezu v februarju, 15. februar je datum, od upravnih enot ugotovili, da je samo s področja zakona o žrtvah nasilja, ki ga do zdaj niti bilo ni, saj je vložilo zahtevke 38.930 oseb naših državljanov, da smo na nek način bili ob polni angažiranosti sposobni mesečno revidirati in pregledati skupaj tudi s pritožbami 507 takih odločb, preprost izračun pokaže, koliko časa lahko vse skupaj traja. To je objektivno dejstvo, na katero smo opozarjali tudi v tem Državnem zboru, da bo ob vseh dejstvih, ki so bila prisotna, materialna, predvsem pa finance in tako naprej, izredno pereče je tudi kadrovsko in konec koncev tudi oprema, in to na prvi stopnji kot tudi v ministrstvih. To vprašanje bo potrebno pod nujno reševati, najbrž tudi z dodatnimi sredstvi, ker sicer se bo pritisk žrtev objektivno večal in se veča, želje so velike, razumevanja je relativno malo, v tem smislu razumevanja, ker vsak svoj problem čuti sam. Mi skušamo z vsemi močmi zagotoviti, da se problemi ne kopičijo oziroma da jih sproti rešujemo. V tej luči želimo tudi pomoč, ki bo potrebna z vaše strani.</p>
                  <p>Drugi del objektivnih težav je ta, da je bil zakon pri nekaterih kategorijah neprecizen in je bilo potrebno dodatno opredeliti. Vlada je to enkrat oziroma vladni odbori so že obravnavali in je bilo ponovno potrebno dopolniti in pričakujemo oziroma želimo, da bi se z uradnim tolmačenjem zakona, zlasti treh členov, se pojavili pred Državnim zborom. Gre za kategorije opredelitev beguncev, za kategorijo družinskih opravičencev, za dvojni status in podobno. Torej, s temi vprašanji se bomo v tem Državnem zboru verjetno še srečali. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Izvolite. Zmanjkalo bo sicer časa za vse odgovore.</p>
               </sp>
               <sp>
                  <speaker>DR. DRAGO ČEPAR:</speaker>
                  <p>Gospod predsedujoči, spoštovane poslanke in poslanci! Poslanki hvala lepa za vprašanje. Gre za porodnine in socialni sporazum. Tretji odstavek 8. člena zakona o družinskih prejemkih določa, kakšno je najnižje denarno nadomestilo za čas porodniškega dopusta in pravi, da ne more biti nižje od najnižjega izplačila mesečne plače, določene v predpisih o politiki plač. Na podlagi tega določila se je do 31.3. izplačevalo vsem upravičenkam nadomestilo, ki ni moglo biti nižje od minimalne plače, ki je bila uveljavljena z zakonom o izvajanju dogovora o politiki plač in drugih prejemkov zaposlenih v gospodarstvu in socialnega sporazuma za leto 1995, ter o najnižji in najvišji dejanski plači in je znašala v marcu 47.147. Ker je omenjeni zakon prenehal veljati 31.3. in dotlej še ni bil sklenjen socialni sporazum za leto 1996, za mesec april 1996 ni več mogoče izplačati denarnega nadomestila, ki bi ne bilo nižje od navedenega zneska, ker je od takrat naprej najnižje izplačilo mesečne plače ponovno zajamčena plača, ki zanaša 33.140. Socialni sporazum je bil parafiran 16. maja...</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Čas za odgovor je potekel. Se opravičujem.</p>
               </sp>
               <sp>
                  <speaker>DR. DRAGO ČEPAR:</speaker>
                  <p>Vlada bo pa predlagala to po hitrem postopku v Državni zbor.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite dodatno? Gospa Danica Simšič, izvolite.</p>
               </sp>
               <sp>
                  <speaker>DANICA SIMŠIČ:</speaker>
                  <p>Najprej hvala za odgovore, ki so bili mogoči v tem času. Želela bi, da bi ta sporazum med Ministrstvom za delo in Ministrstvom za finance, glede upoštevanja dela dohodnine, veljal tudi v letošnjem letu. Kajti zgodba se vleče v bistvu od leta 1992 in je sila neprijetna za starše.</p>
                  <p>Glede odgovora gospoda Štera, ministra za notranje zadeve, pa samo naslednje. Nihče ne odreka policiji odlično opravljenega dela in Ministrstvu za notranje zadeve, toda to, kar je bilo objavljeno v tej brošurici, je preprosto rečeno očitno zavajanje javnosti, kajti ministrstvo je navedeno kot sponzor. Gre preprosto za to dejstvo. Morda potem še vprašanje Vladi kot celoti, ki ga naj da v naslednjem času. Glede na današnje zapise v časopisih, dr. Kraševec je namreč rekel, da pričakuje ta odbor še dodatne večje vsote od države za pokritje stroškov v kontekstu tega, kar je včeraj rekel gospod finančni minister Gaspari, da je Vlada pobrala vse rezerve, kar jih je bilo mogoče.</p>
                  <p>Gospodu Čeparju. Vem, poznam zakonodajo. Spraševala sem o ukrepih ministrstva, da bo zaščitilo te najbolj nezaščitene kategorije. Če je mogoče, če bi dobila odgovor še glede kmetijskih nasvetov na Radiu Ognjišče. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Torej v naslednjih dveh minutah prosim še za ta odgovor, ki ga prej ni bilo mogoče dati.</p>
               </sp>
               <sp>
                  <speaker>MAG. FRANC FERLIN:</speaker>
                  <p>Hvala lepa. Spoštovani! Presenečeni smo nad vprašanjem, ki se nanaša na kmetijske svetovalce in na njihovo, naj bi jim bilo ukazano obvezno poročanje oziroma svetovanje na Radiu Ognjišče oziroma celo, kot sem razumel, vprašanje celo zagroženo s sankcijami. Torej, na vsak način bomo povprašali oziroma razčistili zakaj gre oziroma od kje to izhaja. Generalno pa to, kmetijski svetovalci, kot sicer svetovalna služba v celoti, ki ima različne naloge; med drugimi je ena najpomembnejših, ena pomembnejših nalog je svetovanje in predvsem javno nastopanje, posredovanje tako v časopisih in v vseh medijih, in to je tudi zelo pomembno in na ta način v okviru zakona o plačah; če že govorimo o stimulativi, destimulativi - vsi ga poznamo - v tem okviru so potem možne tudi stimulacije, o destimulacijah pa v tem sistemu niti nimamo zelo veliko možnosti, tako da ugotovitev, da naj bi bili celo zaradi tega pri plačah oškodovani, ta ne more biti na mestu. Na vsak način se bomo o tem resno pogovorili in kot rečeno - svetovalna služba je zadolžena tako rekoč vsakodnevno, da poroča v različnih medijih in niti slučajno ne samo v enem, kot je recimo Ognjišče. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala. Mag. Franc Avberšek ima besedo.</p>
               </sp>
               <sp>
                  <speaker>MAG. FRANC AVBERŠEK:</speaker>
                  <p>Hvala. Predsedujoči, kolegice in kolegi, spoštovani predstavniki Vlade! Pred občinskimi volitvami - zdaj je že kar nekaj časa od tega - sem srečal kolega iz Avstrije in mi je dejal oziroma je povprašal: "Ali imate zdaj pri vas komunalne volitve?" Izraz mi je bil nekako blizu. Spomnil sem se na komuno in tudi na komunalo in zdaj postavljam vprašanje, ki se nanaša tudi na samo komunalo. Vlada Republike Slovenije je 9. februarja sprejela uredbo o dvigu cen komunalnih storitev za 1,6%. Uredba določa tudi postopek, s katerim lahko komunalna podjetja zahtevajo višjo podražitev, če dvig 1,6% cen ne zadošča za pokrivanje stroškov. Postopek določa, da takšna komunalna podjetja vložijo zahtevek mimo občin na upravno enoto, ta pa ga skupaj s svojim mnenjem posreduje Ministrstvu za ekonomske odnose in razvoj. To lahko po proučitvi zahtevka predlaga Vladi večji porast cen. V zvezi s tem postavljam Vladi Republike Slovenije naslednje vprašanje. Zakaj Vlada določa cene komunalnih storitev in s tem posega v pristojnosti lokalnih skupnosti, ki so zadolžene za izvajanje obveznih javnih služb? Na katerih področjih še lahko lokalna skupnost suvereno odloča o cenah storitev in do kdaj bo Vlada še podaljševala nadzor nad cenami storitev, ki jih izvajajo javne službe v lokalnih skupnostih?</p>
                  <p>Dovolite pa, da izkoristim to možnost, ker sem tu. Povprašam še nekaj - pred časom sem prebral v časopisu, da je bila inflacija v aprilu višja tudi zaradi tega, ker se je elektrika pocenila manj kot lani - pocenila - pa je vplivalo na pozitivno inflacijo. Vlado sprašujem, kdaj in kako bo dosežena 7% realna rast cen električne energije v letu 1996, kot je Državni zbor sprejel na predlog Vlade ob sprejemu energetske strategije? Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala. Izvolite za odgovore - komunala in elektrika je bilo vprašanje.</p>
               </sp>
               <sp>
                  <speaker>BORIS SOVIČ:</speaker>
                  <p>Cenjene dame, spoštovani! Obe vprašanji sta sicer v pristojnosti Ministrstva za ekonomske odnose in razvoj, ker pa je bilo omenjeno vprašanje elektrike, naj povem, da Ministrstvo za gospodarske dejavnosti podpira realizacijo strategije, ki je bila v parlamentu sprejeta. Dovolite pa, da se o obeh vprašanjih pripravi pismena informacija, ki jo bo Vlada posredovala Državnemu zboru. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. To se pravi, da ne bo nihče več odgovarjal. Želite dodatno, gospod Avberšek? Boste pač prebrali. Besedo ima gospod Miroslav Geržina, ki ga pa ni, potem je za njim na vrsti gospa Ljerka Bizilj, ki je prav tako ni, zato je na vrsti zdaj gospod Miran Potrč, izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Spoštovani predstavniki Vlade, kolegice in kolegi! Imam dve vprašanji. Prvo vprašanje je naslednje, naslovljeno je na Vlado Republike Slovenije, in sicer: ali so točne navedbe, da se za otroke z resnimi motnjami v telesnem in duševnem razvoju, predvsem za slepe in gluhe, ne priznava več olajšava po 10. členu zakona o dohodnini in zakaj? Predvsem pa, kaj bo storila Vlada oziroma pristojna ministrstva, da se odpravi taka nesprejemljiva rešitev, in da slovenska država pri pobiranju davkov ne bo najbolj krivična in rigorozna pri družinah z otroki, ki imajo takšne probleme?</p>
                  <p>In drugo vprašanje je naslovljeno na ministra, dr. Gantarja: ali je točna informacija, da Sklad za razvoj interesentom za nakup, nadomestni nakup stanovanja ne zagotavlja ustreznega deleža in jim s tem onemogoča realizacijo 125. člena stanovanjskega zakona? Informacije so namreč bile, da jim ne izdaja ustreznih obveznic, ki bi jih lahko vnovčili, čeprav zelo komplicirano, ampak vsaj teoretično, ampak jim izdaja delnice, ki pri nakupu stanovanja ne igrajo nobene vloge.</p>
                  <p>V zvezi s tem tudi vprašanje, kaj bo, če je to točno, storilo ministrstvo, da se izvajanje stanovanjskega zakona zagotovi? Najbrž je glede na kasnejšo odločitev Ustavnega sodišča to vprašanje še toliko bolj aktualno, ker so s temi odločitvami tudi vse dosedanje navedbe o idealnih rešitvah v stanovanjskem zakonu postavljene pod resen vprašaj. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, izvolite.</p>
               </sp>
               <sp>
                  <speaker>BOJANA SVAHTE:</speaker>
                  <p>Bojana Svahte iz Ministrstva za delo, družino in socialne zadeve. Spoštovani poslanci in poslanke, podpredsednik! Želela bi povedati predvsem to, da je na vprašanje, ki ga je na Vlado oziroma njene predstavnike naslovil gospod Potrč, že bilo danes odgovorjeno. Mislim, da je istega, skoraj identičnega, naslovila gospa Danica Simšič. Gospodu Miranu Potrču smo tudi posredovali pismeni odgovor v zvezi z njegovim vprašanjem, tako da ga ne bi mogoče v celoti brala. Poudarila pa bi, da je stališče Ministrstva za delo ves čas takšno, tudi ne gre za nobene konflikte, kot je bilo mogoče razumljeno prej, da bi glede na določila 7. člena pravilnika o razvrščanju in o razvidu otrok in mladostnikov ter mlajših polnoletnih oseb z motnjami v telesnem in duševnem razvoju, ki opredeljujejo okvare, deformacije in gibalne motnje, zaradi katerih se tem otrokom onemogoča izobraževanje in vzgajanje skupaj z zdravo populacijo, torej tem staršem morali dovoliti uveljavitev olajšave pri dohodnini, in smo pač v tem smislu tudi predlagali rešitev dodatnih navodil Ministrstvu za finance v zakonu o dohodnini. To bi bilo vse.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Imate dodatno? Ali niste več vprašali, kakor samo to? Prosim, potem pa še naprej. Boste potem dodatno imeli, na koncu.</p>
               </sp>
               <sp>
                  <speaker>MAG. RADOVAN TAVZES:</speaker>
                  <p>Spoštovane poslanke, spoštovani poslanci! Odgovoril bi na drugo vprašanje gospoda Potrča, in sicer na to, ali je točna informacija. Res je, pri izpolnjevalni obveznosti s strani posameznih zavezancev za izvajanje 13. člena zakona o spremembah in dopolnitvah stanovanjskega zakona do avgusta 1995 ni bilo težav, vendar v mesecu avgustu 1995 pa sklad Republike Slovenije za razvoj obvešča Ministrstvo za okolje in prostor, da obveznosti iz 13. člena sprememb stanovanjskega zakona ne more več poravnati, ker so že v celoti razdelili kvoto obveznic, izdanih sicer za pokrivanje obveznosti sklada. Po podatkih Sklada Republike Slovenije za razvoj so do vključno meseca avgusta 1995 izločili obveznice približno 60 upravičencem. Za razrešitev navedene problematike Ministrstvo za okolje in prostor predlaga, da bi se rešitev za obveznosti, ki jih ima Sklad Republike Slovenije za razvoj do upravičencev po stanovanjskem zakonu, našla v zakonu o porabi sredstev, pridobljenih iz naslova kupnine, na podlagi zakona o lastninskem preoblikovanju podjetij, in sicer iz 3. in 7. člena omenjenega zakona izhaja, da se 7% kupnine uporabi za poravnavo obveznosti upravičencem po zakonu o denacionalizaciji. Gornji predlog Ministrstva za okolje in prostor je bil v mesecu aprila 1996 posredovan gospodarskemu kolegiju Vlade Republike Slovenije, tako da se zaenkrat tak predlog medresorsko usklajuje. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Mislim, da so s tem odgovori na vaša vprašanja izčrpani. Imate dodatno? Izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Gospe Svahte bi se zahvalil, njen odgovor je korekten. Bi vam pa prebral hkrati tudi zadnji del, namreč pisnega odgovora: "Zavedamo se, da naše mnenje ni odločilno, saj zakon o dohodnini svoje izvajalce ne napotuje na  noben drugi predpis, temveč je to le svetovalnega značaja." Vprašal sem Vlado, Vladi se nimam za kaj zahvaliti, zato ker odgovora ni dala in pričakujem, da bo ukrepala. Če namreč pristojno ministrstvo meni, da problem res obstoja, potem je skrajni čas, da Vlada, tudi finančni minister in davčna uprava kaj storita.</p>
                  <p>Glede drugega. Hvala za odgovor. Torej, informacija je točna. Če od avgusta 1985 ministrstvo ugotavlja in ve, da se stanovanjski zakon realizirati ne da, lahko samo ugotovim, da obljublja ljudem, da lahko uresničujejo nekaj, kar ni točno. Obljubljati stvari in rešitev preko zakona o kupnini je skrajno nerealno, ker vemo, da ga imamo že dve leti v proceduri in da še dolgo nič ne bo. Pričakujem torej ukrepanje, ne pa prazne besede. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi kdo od vaju dveh dodatno odgovarjati? Šlo je pravzaprav za ugotovitve. Gospa Ljerka Bizilj je medtem prišla. Mislim, da je to po spisku zdaj tudi zadnje vprašanje.</p>
               </sp>
               <sp>
                  <speaker>LJERKA BIZILJ:</speaker>
                  <p>Hvala lepa. Spoštovani! Opravičujem se, da zamujam, ampak sedežni red v dvorani še ni urejen in dokler ne bo, pač spremljam delo Državnega zbora z dopusta in iz svoje sobe. To je ena stvar. Druga pa, da bi prosila službe Državnega zbora, da bi upoštevale, da že nekaj mesecev nisem članica poslanske skupine Liberalne demokracije in da tega ne bi pisali, kadar omenjajo moje ime, tako kot je danes na tem panoju.</p>
                  <p>Sicer pa imam naslednje vprašanje oziroma pobudo. Prosim, da Vlada pred tem zborom in pred slovensko javnostjo znova razloži, na podlagi katere zakonodaje je mogoče slovenska podjetja po nizki ceni prodajati tudi tujcem, dolgove pa prenašati na ramena nas in naših otrok, v javni dolg torej, na primer, samo Videm naj omenim. Kdo in kdaj je to sprejel? To je namreč način, ki je spodbudil uničenje številnih slovenskih podjetij, način, ki je vzel motivacijo vodstvenim kadrom, da vodijo uspešno poslovno politiko. Način je žal zelo preprost, namerno uničiti podjetje, znižati ceno, ustvariti izgubo, jo prenesti v javni dolg, zraven ustvariti podjetje, v katerega se prenesejo zdravi deli, katerih lastniki so ponavadi vodstveni delavci potapljajoče se barke. Delavce se žal pušča na cedilu. Zato dajem Vladi pobudo, da prouči, kako bo poravnala krivice vsem tistim delavcem in danes že upokojencem ali odpuščenim, ki so zadnja desetletja vlagali v vsa ta podjetja in delali za malo denarja, ker je bilo treba zdaj vlagati v stroje, potem v zidove, plačevati samoprispevke, udarniško delati, pa niso vključeni ne v popravo krivic, niso mogli odkupiti družbenega stanovanja, počitniške zmogljivosti jim je ali pa jim bo nekdo poceni odkupil oziroma prodal. Danes mnogi ostajajo brez dela ali še naprej ostajajo slabo plačani ali z nizko pokojnino. Njihovi žulji pa se poceni prodajajo domačim in tujim kapitalistom. Torej, kako preprečiti, ob popravi preteklih krivic, zdajšnje krivice? Ali Vlada o tem sploh razmišlja? Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Torej, kar se tiče prvega dela, vsaj kolikor vem, v vodstvu nimamo nikakršnega vašega sporočila, da ste zapustili svojo poslansko skupino in stopili v drugo. Zato ne moremo drugače reagirati, bomo pa zadevo preverili. Vlada, prosim.</p>
               </sp>
               <sp>
                  <speaker>DR. VLADO DIMOVSKI:</speaker>
                  <p>Gospe poslanki se zahvaljujem za vprašanje, je pa to vprašanje preveč kompleksno, da bi ga lahko tukaj v celoti povedal, še posebej, ker zadeva veliko število ministrstev, tako da bom lahko odgovarjal samo na tisti del, za katerega je pristojno naše ministrstvo.</p>
                  <p>Prvič je vprašanje, po mojem mnenju, ki zadeva vprašanje tujih vlaganj in pa zakona o tujih vlaganjih, kar bo razložil predstavnik Ministrstva za ekonomske odnose in razvoj.</p>
                  <p>Drugič je vprašanje prodaje podjetij iz stečaja, kot je prodaja podjetja Videm, d.o.o., ki je v stečaju in zaradi tega ni pod jurisdikcijo izvršilne veje oblasti, ampak je to pod sodno oblastjo, tako da bo verjetno predstavnik Ministrstva za pravosodje lahko več o tem povedal.</p>
                  <p>Tretje je potem vprašanje krivic delavcem, ki ste ga omenili tukaj, in odpravnin, ki jih verjetno tudi zadeva zakon o stečaju v svojem 51. členu, in to bo natančneje verjetno pojasnil predstavnik Ministrstva za delo.</p>
                  <p>Sam pa se lahko osredotočim na tiste dele vprašanja, ki zadevajo predvsem prodajo podjetij Sklada za razvoj, ki pa je pod jurisdikcijo ministrstva ali pa pod odgovornostjo Ministrstva za gospodarske dejavnosti. Tukaj bi rekel dvoje: eno je vprašanje, da to področje prodaje podjetij, predvsem tako imenovanega aktivnega dela, to se pravi prodaja sredstev, in drugič, prodaja "equitija" ali pa pasivnega dela oziroma trajnega kapitala še ni ustrezno rešeno zaradi tega, ker to na nek način predvideva zakon o prevzemih. Zakon o prevzemih je, kot veste, v drugem branju in v svojem delu in v nekaterih svojih členih določa, na kakšen način se prodaja podjetij lahko vrši. V principu je vprašanje, kako se prodajajo, ali se prodajajo sredstva, kot je bilo, recimo, v primeru podjetja Videm, ali pa se prodaja kapital podjetja, vprašanje samega postopka. Tukaj bi povedal še to, da je pri Vidmu šlo za prodajo sredstev, ceno, moram pa še enkrat poudariti, je pa tukaj določil upniški odbor, ki je bil sestavljen in katerega glavni upnik je bila Agencija za sanacijo bank in hranilnic, in verjetno se bo Ministrstvo za finance lahko odzvalo na vprašanje, zakaj je bila v tem primeru dosežena taka cena, kot je bila dosežena. Zdaj, kar se tiče podjetij, ki so v lasti Sklada za razvoj, ta podjetja so bila na sklad prenešena na različne načine. En način je bil tako imenovani projekt sanacije podjetij, to je teh tako imenovanih 100 podjetij, ki so bila prenešena na sklad že v prejšnjih letih, v letu 1992, in s katerimi je bil Sklad za razvoj kapitaliziran. Ta podjetja so se potem prodajala, restrukturirala ali pa šla v stečaj v odvisnosti od tega kakšna in koliko zdravih jeder je to podjetje nosilo. Po mojih informacijah je v teh podjetjih osemnajst podjetij šlo v stečaj. Ostala so se pa, ali prodala, ali pa privatizirala po zakonu o privatizaciji skladovih podjetij.</p>
                  <p>V naslednjem obdobju so na sklad prihajala podjetja, ali po sklepu delavskega sveta, ki je bilo v neolastninjenih podjetjih najvišji organ v podjetju in še vedno v nekaterih podjetjih obstaja in odloča o kapitalskih transakcijah podjetja, ali pa so podjetja prehajala na Sklad ex lege, po zakonu, in sicer v primerih, ko je šlo za oškodovanje, recimo, družbenega kapitala in je o tem sprejela Agencija za privatizacijo in prestrukturiranje sklep o prenosu, lahko v 100% ali pa v 60%, v odvisnosti od tega, za kakšen način in za kakšno oškodovanje družbenega kapitala je šlo.</p>
                  <p>Kar se tiče potem prodaje teh podjetij Sklada, je potem postopek, ali javnega zbiranja ponudb ali pa dražbe v odvisnosti od tega, za kakšne vrste podjetja je šlo. Največkrat je bilo delavcem v podjetjih in zaposlenim v teh podjetjih ponujeno, da so lahko to podjetje odkupili, kar je bilo po zakonu mogoče in da so pri tem tudi uporabljali tako imenovane zadolžnice, katerih končno velikost pa je izdajala Agencija za privatizacijo oziroma Ministrstvo za ekonomske odnose in razvoj, tako da s tega vidika je vprašanje zelo kompleksno. Z vami pa se strinjam, da je to resnično eden izmed največjih problemov, ki nas trenutno tarejo in je povezano, kar se tiče odprtosti slovenskega gospodarstva.</p>
                  <p>Vprašanje strategije tujih vlaganj, ki je verjetno v tem trenutku eno pomembnejših, in pa zakon o tujih vlaganjih in zakon o prevzemih so pa tisti okvirji, znotraj katerih bi morali določiti tudi vladno politiko. Tako da na to vaše vprašanje bi lahko odgovoril, tako kot sem že rekel, samo s tega vidika prodaje podjetij Sklada za razvoj. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Je s tem odgovorjeno? Želite dodatno besedo? Gospa Ljerka Bizilj, izvolite!</p>
               </sp>
               <sp>
                  <speaker>LJERKA BIZILJ:</speaker>
                  <p>Hvala lepa. Glede na to, kar je gospod državni sekretar rekel, bo najbrž, ne vem, ali v tej dvorani ali še kje drugje oziroma in kje drugje potrebna širša razprava in tudi reakcija o tako imenovanih sodobnih razlaščencih, socialističnih razlaščencih. Kajti verjetno si ne želite, ali pa si ne želimo, da se bodo naši otroci ukvarjali s popravo krivic, ki jih danes in zdaj tukaj ustvarjamo.</p>
                  <p>Kar pa zadeva, gospod predsedujoči, moj status, pa je bilo pred meseci uradno obveščeno vodstvo Državnega zbora, da sem izstopila iz poslanske skupine Liberalne demokracije, kar se je zelo poznalo pri vseh mojih pravicah v tem parlamentu, kajti neodvisni poslanec tukaj nima pravic. Volivci očitno volijo poslanske skupine, ne pa poslancev. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite dodatno, gospod Dimovski? (Ne.) S tem zaključujem ta del najavljenih vprašanj in pobud.</p>
                  <p>Prehajamo k že najavljeni razpravi na osnovi pobude skupine poslank in poslancev, pravzaprav gre samo za poslance. Gre za razpravo v zvezi z vprašanji o trgovanju z orožjem. O tem se torej danes opravi razprava, in sicer tako... A, ste prišli medtem? Izvolite, gospa Mateja Kožuh-Novak.</p>
               </sp>
               <sp>
                  <speaker>DR. MATEJA KOŽUH-NOVAK:</speaker>
                  <p>Hvala lepa. Rada bi Ministrstvu za šolstvo postavila samo dodatno vprašanje. Slišala sem vse odgovore gospe Valenčičeve v zvezi z našimi vprašanji treh poslancev. Rada bi pa vprašala tole. S tem odlokom ste prizadeli najrevnejše, ali pa vsaj tiste, ki so nad temi 5%, kar še vedno pomeni, da so zelo revni otroci. Kako boste zagotovili? Vi ste  mnogo večji strokovnjaki, zato vas tudi vprašujem za odgovor, kot jaz, kako boste zagotovili, da bodo ti otroci lahko delali v šoli, če jim starši ne bodo mogli ali ne bodo zagotovili denarja za šolske malice? Kot zdravnica vem, da je redna prehrana otrok sila pomembna za kvaliteto dela, ne samo otrok, tudi nas in zaradi tega me čudi, da je ministrstvo namesto, da bi prišlo v parlament in reklo, zmanjkalo nam je denarja za to tako pomembno dejavnost kot je šolska prehrana otrok, preprosto sporočilo šolam, da se subvencioniranje prehrane tistim otrokom, ki so prej že imeli otroški dodatek, kar pomeni, da se jim ni nič zvišal standard na račun tega otroškega dodatka, ki jim ga država lahko da, kako ste mogli zavestno znižati standard te najbolj ogrožene skupine otrok?</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim?</p>
               </sp>
               <sp>
                  <speaker>METKA KARNER-LUKAČ:</speaker>
                  <p>Oprostite, samo še odgovor in kaj boste naredili, da boste to preprečili.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Izvolite.</p>
               </sp>
               <sp>
                  <speaker>MAG. TEA VALENČIČ:</speaker>
                  <p>Spoštovana gospa poslanka, Mateja Kožuh-Novak! Rada bi povedala, da smo pravzaprav ves čas ravno v tem svojem uvodnem delu, ko sem odgovarjala na prejšnje vprašanje, posebej poudarila, da smo takrat, ko se je sprejemal zakon o družinskih prejemkih, poudarjali in opozarjali, da bi sredstva morala biti namenska in mislim, da je ravno v tem ključ tega, namenska, določena za to, da bi jo dobili med ostalim tudi otroci za prehrano. Zdaj, situacija, že prej sem povedala, mi smo poslali dopis vsem aktivom ravnateljev, v katerih jih pač prosimo, da nam pišejo, kakšno je stanje. 5% je zagotovo najnujnejša populacija. Situacija je pa zelo različna. Na gimnazijah, recimo, je ta potreba manjša kot na nekaterih drugih šolah po strukturi, kot so to poklicne šole ali pa šole, kjer so otroci s posebnimi potrebami, tako da mi bomo dobili povratno informacijo in bomo pogledali, kakšna je situacija, ker ta hip jo nimamo. Bi pa še enkrat rada poudarila, da je ministrstvo na to opozarjalo in je opozarjala tudi Vlada in znotraj teh 6,5 milijard so sredstva, ki so namenjena tudi za dodatek, ki naj bi ga starši namenjali. Zavedamo pa se, da je sredstva od staršev včasih zelo težko dobiti.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite dodatno? (Ne.) Hvala lepa. Torej zdaj pa res prehajamo k razpravi v skladu z 29. členom poslovnika, to se pravi k pobudi poslancev, da se opravi poslanska razprava o trgovanju z orožjem. Na koncu te razprave imamo tudi predlog sklepa, že formuliran, o katerem bomo tudi na koncu glasovali. Besedo dajem najprej predstavniku predlagatelja razprave, to je gospod Jože Jagodnik. Njegova razprava lahko traja 15 minut.</p>
               </sp>
               <sp>
                  <speaker>JOŽE JAGODNIK:</speaker>
                  <p>Hvala lepa, gospod predsedujoči. Spoštovane poslanke oziroma poslanke in poslanci, spoštovani gospodje in gospe iz Vlade! Pogled je veličasten, en sam minister, gospod Šter in številni državni sekretarji. To je prizor, ki ga zlepa ne vidimo. Ampak bi najprej rad vprašal, ali imamo sploh poslovniške možnosti za nadaljevanje razprave? Prosim, če mi predsedujoči na to odgovori.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Poslovniške možnosti imamo.</p>
               </sp>
               <sp>
                  <speaker>JOŽE JAGODNIK:</speaker>
                  <p>Glede na to praznino, ki zija iz te dvorane, me namreč močno skrbi, če koga sploh zanima ta tema. Prosim, proceduralno, da ugotovimo prisotnost oziroma sklepčnost.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Torej dajem vprašanje, kdo je v tej dvorani še prisoten. Hkrati prosim vodje in sekretarje poslanskih skupin glede na povsem očitno nesklepčnost Državnega zbora, da poskrbijo za prisotnost poslank in poslancev v dvorani. Opravičenih je 29 poslank in poslancev. Še vedno ugotavljamo sklepčnost. Ugotovimo sklepčnost! (25 prisotnih.) Kot vedno, bomo ugotavljali trikrat, potem bomo imeli pa 15 minutni odmor in bomo ponovno ugotavljali sklepčnost. Potem bomo imeli pa odmor do torka. Ugotovimo sklepčnost! (26 prisotnih.) Ugotovimo sklepčnost! (26 prisotnih.)</p>
                  <p>Ugotavljam, da Državni zbor ni sklepčen, zato ne more nadaljevati z delom. Naredili bomo 15 minut odmora. Točno ob 13.15 uri bomo ponovno ugotavljali sklepčnost, potem vam bom pa še enkrat povedal to, kar sem vam že povedal.</p>
               </sp>
               <stage>(SEJA JE BILA PREKINJENA 24. MAJA OB 12.56 URI IN</stage>
               </div>
      </body>
  </text>
</TEI>
