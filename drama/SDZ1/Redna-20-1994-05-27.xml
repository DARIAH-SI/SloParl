<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">117C70F3B0EE6C07C1257832004838EE</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=117C70F3B0EE6C07C1257832004838EE</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <stage>SE JE NADALJEVALA 27. MAJA 1994 OB 10.13 URI.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Spoštovane kolegice poslanke in kolegi poslanci, gospe in gospodje, pričenjam nadaljevanje 20. seje Državnega zbora Republike Slovenije in vas prosim, da vsi zasedete svoja mesta v dvorani. Obveščen sem, da so zadržani in se današnje seje ne morejo udeležiti naslednji poslanci: Miroslav Mozetič, Janez Kopač, Igor Bavčar, Janez Kocijančič za popoldan, Brane Eržen, Ciril Pucko, Geza Džuban, dr. Bojan Korošec, Borut Pahor za dopoldan, dr. Janko Predan, Jožef Kocuvan, Andrej Lenarčič in Zoran Madon.</p>
                  <p>Prosim, ugotovimo prisotnost v dvorani. Ugotavljamo prisotnost v dvorani, hkrati pa vas prosim, da se toliko umirite, da bomo lahko zares začeli sejo Državnega zbora. Še vedno ugotavljamo prisotnost v dvorani. Ugotavljam, da je v dvorani prisotnih 54 poslank in poslancev, torej je Državni zbor sklepčen in lahko odloča. Na to sejo sem vabil predstavnike Vlade Republike Slovenije in jih lepo pozdravljam v tolikšnem številu.</p>
                  <p>Danes bomo delali do 15. ure brez odmora, glede na to, da imamo prvi dve uri vprašanja in pobude poslank in poslancev. Sejo bomo nadaljevali, ko seveda končamo danes ob 15. uri, v ponedeljek ob 10. uri.</p>
                  <p>Današnje nadaljevanje 20. seje bomo pričeli s 43. točko dnevnega reda - vprašanja in pobude poslank in poslancev. Nato bomo nadaljevali z včeraj prekinjeno 19.a točko, to je predlog zakona o začasni prepovedi lastninskega preoblikovanja podjetij. Nadaljevali bomo natančno ob 12. uri. Do takrat imamo predvidena vprašanja in pobude poslank in poslancev, zato prosim, da se vsi ob 12. uri zberemo ponovno v tej dvorani, glede na to, da predvidevam, da, kot običajno, pri vprašanjih in pobudah ne bo ves čas zagotovljena tista sklepčnost, ki je sicer - to vas moram opozoriti - po poslovniku, sicer pri vseh točkah obvezna. Torej ob 12. Zbor bo po 19.a točki prešel na obravnavo 15.c točke - predloga zakona o spremembah zakona o lokalnih volitvah, pred tem bomo pa odprli tisto točko, ki se tiče tez za razpravo o protikorupcijski zakonodaji, toliko, da sprejmemo tisto, kar nam je predlagalo matično delovno telo, med drugim tudi, da potrdimo spisek vabljenih. Potem bomo nadaljevali z 20. točko in po dnevnem redu dalje.</p>
                  <p>Prehajamo na <title>43. TOČKO DNEVNEGA REDA - VPRAŠANJA IN POBUDE POSLANK IN POSLANCEV</title>.</p>
                  <p>Prejeli smo pisne najave za poslanska vprašanja in pobude; vrstni red postavljanja poslanskih vprašanj in pobud je določen v skladu z zadnjim odstavkom 23. člena poslovnika, ki ga že poznate; prva tri vprašanja postavljajo poslanci opozicije, nato po vrstnem redu dalje.</p>
                  <p>Opozarjam vas, da mora biti poslansko vprašanje kratko in postavljeno tako, da je njegova vsebina jasno razvidna. V nasprotnem primeru bom moral poslanca ali poslanko opozoriti in ga pozvati, da vprašanje ustrezno izpopolni. S tem se jemlje čas drugim poslankam in poslancem, ki imajo poslansko vprašanje. Ustno zastavljeno vprašanje oziroma pobuda ne sme trajati več kot tri minute. Odgovor Vlade oziroma odgovor ministra pa ne sme trajati več kot 10 minut. Dopolnilno vprašanje poslanca, na katerega je imel pravico, ne sme trajati več kot dve minuti. Kot veste, poslanec lahko tudi predlaga, da se v odgovoru Vlade opravi razprava v Državnem zboru, o čemer Državni zbor odloča brez razprave in tudi o tem ali in kdaj.</p>
                  <p>Prva tri poslanska vprašanja bodo postavili naslednji poslanci: Sašo Lap, Brane Eržen in Zmago Jelinčič. Dajem najprej besedo gospodu Sašu Lapu, prosim.</p>
               </sp>
               <sp>
                  <speaker>SAŠO LAP:</speaker>
                  <p>Hvala za besedo. Spoštovani predsedujoči, spoštovani zbor, spoštovani predstavniki Vlade! Pet zelo kratkih vprašanj.</p>
                  <p>Prvo. Po točno enem letu zaradi aktualnosti politične situacije Vlado Republike Slovenije ponovno sprašujem, ali obstajajo interni obveščevalni oddelki pri notranjem in zunanjem ministrstvu ter pri kabinetu predsednika republike? Vlada naj pojasni pravno osnovo za obstoj takega internega obveščevalnega oddelka pri kabinetu predsednika republike in obseg pristojnosti. Na 20. seji, torej danes, želim ustni odgovor, pisni odgovor pa pričakujem v roku, kot predvideva poslovnik Državnega zbora.</p>
                  <p>Drugo vprašanje. Vlado Republike Slovenije sprašujem, na podlagi kakšnih pogojev bo iz Sarajeva prišlo v Slovenijo 200 beguncev t.i. slovenskih državljanov? Znano je namreč, da ima od teh beguncev slovensko državljanstvo le 1/3, zato me zanima po katerem členu zakona o državljanstvu bodo ostali begunci, to je 2/3, dobili slovensko državljanstvo. Zanima me tudi, kje bodo ti begunci živeli oz., kdo bo vse to financiral. Na koncu bi Vlado Republike Slovenije še vprašal, če misli o tako pomembnih in občutljivih vprašanjih delati po odlokih in ali se ji ne zdi, da bi o vsem tem moral odločati tudi Državni zbor. Od Vlade pričakujem oz. zahtevam ustni odgovor na tej seji, pisni pa pričakujem, tako kot predvideva poslovnik Državnega zbora.</p>
                  <p>Tretje vprašanje. Odgovor na postavljeno poslansko vprašanje v zvezi s programsko politiko slovenskega programa TV Koper-Capodistria, ki ga je v pisni obliki posredoval gospod Lombergar 20. januarja 94, me nikakor ne zadovoljuje, kakor tudi ne odgovarja pričakovanje Slovencev v Italiji, ki so izoblikovali na nedavnem tržaškem posvetu o koprski TV točno določene predloge, o vključevanju zamejskih organizacij v proces sooblikovanja manjšinskih programov. Kadrovske in programske izbire, ki jih navaja prof. Lombergar v tem odgovoru, so izraz gospodarsko političnih lobijev, ki segajo nedaleč v preteklost in so koprski TV prizadejale poleg milijarde finančne škode tudi ohromitev verodostojnosti koprske TV. Prof. Lombergar v svojem odgovoru omenja ustanovitev posebnega uredništva oddaj za povezovanje zamejcev v okviru slovenskega programa TV Koper-Capodistria. Zamejci bi mu bili zelo hvaležni, torej gospodu Lombergarju, če bi njim in slovenski javnosti pojasnil, kdo sestavlja to posebno uredništvo, koga predstavljajo člani tega posebnega uredništva, kakšne reference so morali imeti, da so postali člani tega posebnega uredništva ter, kdo je imel nalogo gostiti in povabiti slovenske zamejske organizacije, da predlagajo imena članov tega posebnega uredništva. Želim tudi pojasnilo, kakšna so ta t.i. merila najboljše medijske zmogljivosti in strokovne usposobljenosti, kajti kot je znano, izbira ni bila izvršena na podlagi razpisa javnega natečaja oz. spoštovanja pravil, ki zagotavljajo informativnim oddajam nepristranskost in kredibilnost.</p>
                  <p>Četrto vprašanje. V območni enoti Zavoda za zdravstveno zavarovanje Slovenije je bil objavljen razpis za zaposlitev profesionalnega predsednika komisije za bolovanje in bolniško topliško zdravljenje, na katerega sta se prijavili dve zdravnici. Ko so ugotovili, da se je na razpis prijavila tudi naša slovenska zdravnica, so razpis enostavno razveljavili, ker je interes, da se zaposli dr. Zujevi}eva, ki je še vedno hrvaški državljan, nazadnje zaposlena v območni enoti Novo Mesto. Vodja območne enote je izjavil, da bo zaposlil dr. Zujevi}evo le da ji mora preje urediti državljanstvo. Kdo se norčuje v tem primeru iz slovenskih brezposelnih strokovnjakov? Zato naj Vlada razišče ta primer.</p>
                  <p>Predstojniki Geodetske uprave v Krškem inženir Željko Gašperinči}, hrvaški državljan, je na tako odgovornem mestu po informacijah brez našega državljanstva. Enako želim odgovor, ali je res brez slovenskega državljanstva.</p>
                  <p>Izvršni svet občine Krško je delil kadrovska stanovanja mimo razpisov in ker se izvršni svet izogiba jasnim odgovorom, kdo vse je dobil stanovanje, naj Vlada razjasni zadevo. Direktor SDK Metlika je bival v Sloveniji kot hrvaški državljan ter kasneje pridobil slovensko državljanstvo ter se takoj nato preselil na Hrvaško, od koder se dnevno vozi v Metliko, to ni edini primer. S tem se je izognil plačevanju dohodnine v Sloveniji, ki mu nudi zaposlitev, on pa špekulira. Zahtevam jasen odgovor od Vlade, če drži povedano.</p>
                  <p>In zadnje vprašanje. Z odgovorom Vlade na moje poslansko vprašanje z dne 15. decembra 93 in 25. januarja 94 so se pojavila nova razmerja in tako bo potrebno pojasniti nekaj novih vprašanj, ki se postavljajo kar sama v zvezi z Iskro. Ali je res, da je bila Iskra Holding zainteresirana za sanacijo firm, ki so na skladu dobila ponudbo za odkup Tanela za 2,2 milijona DEM in ko Iskra ni bila pripravljena to odkupiti je bila firma prenešena brezplačno na sklad, ta pa jo je poslal  v stečaj. Ali je res, da je bila želja povezati v celoto telefonske centrale v zvezi s telefonijo s strani Iskre, da pa je sklad za razvoj ponujal, npr. Telekom z vsemi dolgovi v višini 40 milijonov DEM za 10,2 milijona DEM, podjetje pa je dobil brezplačno. Ali je šla Iskra TNE v stečaj tako, da je ostanek stečajne mase v obliki nepremičnin, ki so prišle na Sklad za razvoj, sklad prodal pravnemu nasledniku. Iz vsega naštetega izhaja, da Vlada s svojimi sklepi jasno sporoča, da je sistem Iskra in njena konsolidacija ne zanima kaj dosti. Kje je sedaj tako opevana industrijska politika Vlade? Samoupravljanje je v preteklosti razbilo Iskro na več kot 100 koščkov po vsej Sloveniji. Dandanes pa postaja po delih lahek plen tujih investitorjev, ki na ta način "pomagajo" Sloveniji. Vlada naj mi da jasen odgovor, ali misli odločno izvajati sprejeto industrijsko politiko, na kar se vedno sklicuje, ali pa želi konvertirati in koncentrirati</p>
                  <p>ekonomsko politično moč v raznih paradržavnih inštitucijah, v katerih normalno sedijo njeni ljudje. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Opozoril bi, da sem medtem prejel toliko odpovedi vprašanj s strani prej predlaganih, da bomo verjetno nadaljevali s preostalimi točkami dnevnega reda že pred 12. uro. Na to vas posebej že ta trenutek opozarjam. Skratka, ta točka bo verjetno hitreje končana, kot smo mislili.</p>
                  <p>Prosim, izvolite. Gre za odgovor na zastavljeno vprašanje. Gospod Šter, državni sekretar v MNZ.</p>
               </sp>
               <sp>
                  <speaker>ANDREJ ŠTER:</speaker>
                  <p>Hvala lepa. Spoštovane poslanke in poslanci, spoštovani podpredsednik! Odgovarjam na vprašanje v zvezi z evakuacijo beguncev iz Sarajeva in sicer v delu, ki zadeva pristojnost Ministrstva za notranje zadeve.</p>
                  <p>Pri organiziranju evakuacije Slovencev iz Sarajeva smo bili kot resorni organ zadolženi, da ugotovimo državljanski status tistih, ki so bili vključeni v možen obseg evakuacije in pri tem smo na podlagi seznamov, ki smo jih dobili od Ministrstva za zunanje zadeve, preverili in ugotovili naslednje stanje. Od skupnega števila 129 oseb, ki so predlagani za evakuacijo, smo ugotovili, da jih ima 63 slovensko državljanstvo. V zvezi z urejanjem njihovega statusnega položaja po evakuaciji pa seveda moram povedati, da bo zanje kriterij in merilo lahko le zakon, ki vam je, predvidevam, poznan.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, izvolite.</p>
               </sp>
               <sp>
                  <speaker>IVO BANIČ:</speaker>
                  <p>Spoštovani predsedujoči, dame in gospodje! Rad bi odgovoril v zvezi z vprašanjem transakcije Iskre, Sklad za razvoj. To vprašanje je zelo komplicirano in menimo, da tako na hitro ne moremo odgovoriti. Mi bi odgovorili pisno. Želel bi pa poudariti, da so vse transakcije med Iskro in Skladom za razvoj popolnoma transparentne, ker so tudi ustrezno dokumentirane.</p>
                  <p>Kar se tiče drugega dela vprašanja, industrijske politike, bi rekel, da je to zelo upravičeno vprašanje. Vendar industrijska politika še ni bila sprejeta na Vladi, ampak je sedaj v proceduri. Ko bomo končali to vladno proceduro, bomo prišli z industrijsko politiko tudi v parlament in jo bomo seveda predložili v kritično oceno. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo odgovarjati? Prosim, gospod Bizjak, minister za notranje zadeve, izvolite.</p>
               </sp>
               <sp>
                  <speaker>IVAN BIZJAK:</speaker>
                  <p>Spoštovane poslanke, spoštovani poslanci, gospod predsedujoči! Odgovoril bi na vprašanje gospoda Lapa v zvezi z internimi obveščevalnimi oddelki samo v tistem delu, ki zadeva Ministrstvo za notranje zadeve. Tu moramo zatrditi kot prvo, da v Ministrstvu za notranje zadeve ne obstaja noben oddelek, ki bi se ukvarjal z obveščevalno dejavnostjo. Če  poslanec s tem, ko pravi interni obveščevalni oddelek, misli urad za pritožbe in notranjo zaščito, ki se ukvarja z odklonskimi pojavi znotraj ministrstva, potem moram povedati, da to ni oddelek, ki bi se ukvarjal z obveščevalno dejavnostjo, ampak s tistim, kar sem omenil. Zato bi prosil, če je poslanec še zainteresiran za podrobnejše razjasnjevanje tega vprašanja, kar zadeva Ministrstvo za notranje zadeve, da svoje vprašanje dopolni oziroma konkretizira. V zvezi z ostalimi institucijami pa ne bi mogel z moje strani odgovarjati. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Sašo Lap, izvolite!</p>
               </sp>
               <sp>
                  <speaker>SAŠO LAP:</speaker>
                  <p>Hvala! Grem od konca. Gospodu Bizjaku, to kar je povedal, popolnoma verjamem. Vendar, vprašanje je bilo formulirano za zunanje ministrstvo, notranje in urad predsednika republike. Bomo konkretizirali.</p>
                  <p>Pod prvo vprašanje bi gospodu Šteru postavil dodatno vprašanje. Kako Vlada, s kakšnimi odloki, na osnovi česa sprejema v tem primeru prihod teh Slovencev iz Bosne? V vprašanju sem točno vprašal, ali ni Državni zbor tisti, ki bi lahko oziroma moral tudi kaj reči, ne da Vlada sprejema tako pomembne odločitve z odloki. Prosim, naj se mi pojasni, kateri odlok, na kateri seji Vlade itd. Toliko za sedaj. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite odgovoriti na dodatno vprašanje? Prosim, izvolite, gospa Jožica Puhar, ministrica za delo, družino in socialne zadeve.</p>
               </sp>
               <sp>
                  <speaker>JOŽICA PUHAR:</speaker>
                  <p>Hvala lepa. V zvezi z evakuacijo Slovencev iz Sarajeva bi rada povedala, da Vlada  ukrepa v skladu z zakonom o Vladi, kjer govori o tem, da Vlada lahko o določeni stvari odloči s sklepom, v kolikor ne obstaja posebna zakonodaja. V pisni verziji odgovora bomo povedali točko, člen zakona, ki ga težko na pamet povem in tudi vse datume sklepov Vlade, ki so bili na to naslovljeni.</p>
                  <p>Moram povedati, da se oglašam v tej točki zaradi tega, ker je po vladnem sklepu Ministrstvo za delo, družino in socialne zadeve zadolženo, da koordinira vse postopke v zvezi z evakuiranimi Slovenci, potem, ko je že odločitev, da pridejo in ko je treba poskrbeti za vse, kar je z njimi potrebno poskrbeti, od stanovanja do vseh drugih okoliščin njihovega bivanja tukaj.</p>
                  <p>Moram povedati tudi, da gre za razmeroma majhno število. Sčasoma se je število zmanjšalo, mislim, da jih je sedaj okrog 123. Večinoma imajo državljanstvo, tisti, ki ga ta trenutek nimajo, gre za družinske člane in za tiste, ki živijo kot skrbniki skupaj z družinskimi člani. Pripravili bomo pisni odgovor, tako da ga boste dobili. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite še? Namreč, po poslovniku imate pravico na eno samo dodatno vprašanje. Hvala lepa. Naslednji je na vrsti gospod Brane Eržen, za njim bo dobil besedo - ga ni. Besedo ima torej gospod Zmago Jelinčič, za njim bo na vrsti gospod Ivan Sisinger. Prosim, oziroma moramo še enega iz opozicije na vrh, preden damo gospodu Sisingerju besedo, ker ..</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa za besedo. Lep dober dan kolegicam poslankam in poslancem in predstavnikom Vlade!</p>
                  <p>Dve vprašanji bom tukaj postavil in bi tudi na ti vprašanji prosil pisni odgovor, poleg tudi ustnega.</p>
                  <p>Najprej sprašujem predsednika Vlade gospoda Drnovška, zakaj ponižno prosi predsednika hrvaške Vlade, naj bi Hrvati vendarle nehali graditi mejni prehod v Sečovljah? Zakaj enostavno ne zahteva takojšnje prekinitve del in zakaj ne sproži tega pri mednarodnih organih? Hkrati tudi ne vem, zakaj Ministrstvo za zunanje zadeve ponižno poriva glavo v pesek, namesto, da bi zahtevalo pravično slovensko mejo na reki Mirni, o kateri ve vsa Evropska skupnost in jo riše na svoje najnovejše zemljevide. Edini, ki tega ne vedo, smo, kaže, Slovenci in to ne vsi Slovenci, ampak tisti v Vladi.</p>
                  <p>Ravno tako mi ni jasno, kako je celo mogoče, da celo po tistem ozemlju, ki je absolutno nesporno, vozijo hrvaške policijske patrulje? Po mednarodnih sporazumih gre v takem primeru za eklatantno kršenje ozemeljske celovitosti države. Pri nas pa sklanjamo glavo in se s Hrvati nežno pogovarjamo, da bi jim morda poklonili še kakšen del slovenskega ozemlja.</p>
                  <p>Drugo vprašanje. Sprašujem Ministrstvo za promet in zveze v prvi vrsti, kako je mogoče in s čigavim pooblastilom namerava pokloniti kontrolo velikega dela slovenskega zračnega prostora Hrvatom? Gre za prostor oziroma ozemlje, ki se razteza od Brežic oziroma Krškega čez Novo mesto, čez Kočevje, pokriva Ribnico, Kočevsko Reko, Gotenico, skratka, marsikakšne vitalne lokacije slovenskega ozemlja. Na tem ozemlju, ki ga naj bi kontrolirala hrvaška zračna kontrola, je tudi vojaško letališče v Cerkljah, športno letališče Prečna v Novem mestu in dve lokalni letališči pri Črnomlju in pri Metliki. Ali morda lahko sodimo, da gre to v tisti koncept prepuščanja slovenskega ozemlja Hrvaški ali vstopa v konfederalizem in bližanju temu terminu, ki je Slovencem zelo zelo tuj in nesprejemljiv.</p>
                  <p>Naj malo pojasnim, kaj pomeni kontrola zračnega prostora. To pomeni vsa letala, ki bodo letala nad velikim delom Slovenije, se bodo morala javiti hrvaški zračni kontroli in od nje prositi dovoljenje, če sploh smejo poleteti. Hkrati pa bodo tukaj čez lahko letala hrvaška bojna letala, oborožena z vsemi možnimi bojnimi in ubojnimi sredstvi. Kajti, to bo sedaj v kompetenci hrvaške vlade, komu bo dovolila prelet in kdaj bo dovolila prelet, in predstavljajte si primer, da se zgodi, da Srbi, ki so zelo blizu slovenske meje, z raketo - in rakete takega dosega imajo - sestrelijo hrvaško vojno letalo, ki pade na slovensko ozemlje, ki ga, hvala bogu, za sedaj tam še kontroliramo Slovenci; in na ta način nas lepo potisnejo v vojno. Evropa bo z veseljem sprejela to zadevo in bo rekla "Poglejte, saj Slovenci so vendarle v vojni". Srbi bodo to zagrabili in bodo rekli "Ja, seveda, saj so s Hrvati sklenili pogodbo o kontroli zračnega prostora" in zopet bomo nazaj v tistem kotlu. Nesprejemljivo je, ne samo za našo stranko, ampak mislim, da za vse poštene Slovence, ki slovensko razmišljajo, dihajo in govore, da se kakršni koli, tudi najmanjši delci slovenskega ozemlja, prepuščajo v roke tujcem. Nesmiselne so govorice o prijateljstvu s Hrvati. S Hrvati smo sosedje in s sosedi je treba imeti fer, točne in jasno razčlenjene odnose. Prijateljstvo raste šele po dolgotrajnih dobrih odnosih.</p>
                  <p>Zato še enkrat sprašujem to, kar sem že povedal in bi prosil za takojšen odgovor. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Če ni takoj, potem bomo najprej poslušali naslednje vprašanje, vendar pričakujemo odgovor. Gospa Danica Simšič. Prosim pa za odgovor gospodu Zmagu Jelinčiču.</p>
               </sp>
               <sp>
                  <speaker>DANICA SIMŠIČ:</speaker>
                  <p>Hvala lepa za besedo. Gospod predsedujoči, spoštovane poslanke in poslanci, predstavniki Vlade! Najprej nas bi rada vse skupaj spomnila na neverjetno hitrost Vlade pri odgovorih na naša poslanska vprašanja in pobude. Zelo okvirno jih še vedno dobra tretjina ostaja brez odgovora. Naj omenim le tri z najdaljšim stažem, ki ostajajo neodgovorjeni že leto in štiri mesece, še vedno vprašanje gospoda Peterleta, gospoda Žara Preglja in pa Andreja Lenarčiča. Iz obdobja, ki je daljše kot leto dni, torej, ki ima staž leto in štiri mesece, še vedno kot 20% vseh vprašanj ni odgovorjenih.</p>
                  <p>In sedaj k pobudam. KVIAZ-u predlagam, da končno le začne upoštevati kriterije za neudeležbo oziroma neupravičeno odsotnost poslank in poslancev tako na zasedanjih kot tudi v delovnih telesih. Razumem, da je pri tej evidenci in kontroli lahko kar nekaj težav in zagat, ampak dejstvo je in ostaja, da nekateri kolegi na zasedanja in odbore zaidejo le še pomotoma.</p>
                  <p>Ponavljam tudi nekaj mesecev oziroma skoraj leto dni staro pobudo, naj Državni zbor poskrbi za ustrezno lektorsko službo, ki bo poskrbela, da bodo vsaj besedila, ki so objavljena v Uradnem listu, zapisana v knjižni slovenščini.</p>
                  <p>In še ena pobuda. Vodstvu Državnega zbora in Vladi Republike Slovenije glede prevajanja zakonov. Kar nekaj poslovnih ljudi me je opozorilo, da podjetja za prevode zakonov plačujejo krepke denarje. Nemalokrat se pa zgodi, da so prevodi zelo in to celo pomensko vsebinsko različni, kar pri tujih partnerjih povzroča hudo zmedo in, kar je seveda še usodnejše, vse večje nezaupanje v našo državo.</p>
                  <p>In na 19. seji smo spremenili in dopolnili zakon o posebnem davku na določene prejemke in pri tem sprejeli poseben sklep, naj ga navedem, ker je kratek: "Društvom, ki so plačala poseben davek na določene prejemke od povračil stroškov za opravljanje prostovoljnega dela, se sredstva refundirajo." Zanima me, ali je ta sklep sploh uresničljiv in če je kako. Ali gre za avtomatizem in davkarija pač preveč plačan davek društvom vrača kar sama od sebe? Ali morajo društva dati kakšne zahtevke in če komu, kako in s kakšno dodatno dokumentacijo? Vprašanje seveda naslavljam Ministrstvu za finance.</p>
                  <p>Ministrstvo za šolstvo in šport sprašujem in mu postavljam v zadnjem času res da že nekajkrat postavljeno</p>
                  <p>vprašanje, kaj nova lokalna samouprava pomeni za vrtce, za njihovo nemoteno delovanje, financiranje in sploh obstoj.</p>
                  <p>Ministrstvo za zdravstvo pa sprašujem, kdaj in kako bomo dokončno uredili zaplete s pripravništvom zdravnikov, tako imenovano stažiranje in pa seveda zobozdravnikov, saj nekateri na pripravništvo čakajo že od novembra lani. Drugi pripravništvo opravljajo volontersko, torej zastonj, tretji dobijo nekakšno nadomestilo od zavodov za zaposlovanje, četrte pa plačujejo zdravstveni domovi oziroma bolnišnice oziroma Zavod za zdravstveno zavarovanje, nekatere z simboličnimi zneski, nekateri pripravniki stažisti pa dobijo celo dogovorjenih 70% osnovne plače zdravnika. Vem, da je težav precej, toda menim, da je potrebno financiranje pripravništva sistemsko urediti in sicer ministrstvo v sodelovanju z Zavodom za zdravstveno zavarovanje Slovenije. Še zlasti ob podatku, resda zelo okvirnem, da vsak študent medicine samo državo stane okoli 8.000.000 tolarjev, tisti, ki pa bolje razumete številke v tuji valuti pa okoli 100.000 mark. In da so glede na rezultate ankete zdravstveni domovi letos pripravljeni sprejeti le 45 pripravnikov, 116 pa bi jih potrebovali, a zanje nimajo denarja.</p>
                  <p>Hkrati pa prilagam tudi dopis, s katerim se je name obrnila sekcija mladih zdravnikov, koordinacija stažistov pri slovenskem zdravniškem društvu. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim izvolite, dr. Slavko Hanžel, državni sekretar v Ministrstvu za promet in zveze.</p>
               </sp>
               <sp>
                  <speaker>DR. SLAVKO HANŽEL:</speaker>
                  <p>Spoštovani gospod predsedujoči, poslanke in poslanci! Odgovoril bom na vprašanje, ki ga je zastavil gospod Jelinčič v zvezi s kontrolo zračnega prostora.</p>
                  <p>Najprej po formalni plati. Pravna osnova za sprejem sporazuma take vrste je konvencija o mednarodnem civilnem letalstvu, ki je bila ratificirana in objavljena v Uradnem listu 24., 22.5.94 v prilogi ena. Nadalje Ustava Republike Slovenije, po kateri se ratificirane meddržavne pogodbe uporabljajo direktno, in sicer nadalje člen 77 v ICAO, konvenciji priloga dve, aneks 11 h konvenciji, poglavje dva / ena, priloga tri. Pismo predstavnika ICAO za Evropo gospoda Eigla, priloga štiri ter nenazadnje seveda mnenje Ministrstva za zunanje zadeve, mnenje Ministrstva za notranje zadeve in mnenje Ministrstva za obrambo.</p>
                  <p>Pri tem želim poudariti, da je Republiška uprava za zračno plovbo pristojna za vodenje letalskega prometa, za nadzor pa ustrezne službe Ministrstva za obrambo. Nadalje, državna letala, tudi vojaška, so izvzeta.</p>
                  <p>Sedaj pa morebiti konkretno o zastavljenih vprašanjih, ki smo jih dobili tudi pisno včeraj. Republika Slovenija je v svojem zračnem prostoru popolnoma suverena, tako kot vsaka druga neodvisna in mednarodno priznana država in od svoje suverenosti ne odstopa. Lahko rečemo tudi, da je teritorialna suverenost pravica vsake neodvisne države, da na svojem področju načeloma opravlja izključno in popolno jurisdikcijo tako nad fizičnimi in pravnimi osebami kot tudi nad stvarmi, ki se nahajajo na njenem območju oz. ozemlju. To hkrati pomeni, da so možne izjeme, ki</p>
                  <p>morajo biti utemeljene s posebnimi mednarodnimi pravnimi obveznostmi, ki sem jih omenil.</p>
                  <p>Glede na to, da se v zračnem prostoru opravljajo določene aktivnosti, med katere sodi tudi letenje, poudarjam civilnih letal, je že dalj časa prisotno razmišljanje, da se zaradi poenostavitve racionalizacije, predvsem pa varnega odvijanja letalskega prometa območni nadzorni centri, ki delujejo v posameznih državah, povežejo po možnosti v celovito in enovito organizacijo. Tako je znan primer Euro-kontrol, nadalje t.i. pobuda držav centralne Evrope za pripravo nadzornega centra za nadzor zračnega prostora še zlasti zgornjega nivoja, torej tak način dela bi naj združil območne nadzorne centre letenja v zgornjem zračnem prostoru, ne glede na državne meje zainteresiranih držav, ki so vključene v izvedbo tega projekta. Zaradi potrebe po varnem in nemotenem oz. neprekinjenem letalskem prometu med Republiko Slovenijo in Republiko Hrvaško je na ravni služb, ki so pristojne za zračno plovbo v obeh državah prišlo do razgovorov, na katerih se je obravnavalo letenje na območju Metlike in letališča Portorož oz. na zračni poti R 22. Po dogovoru z drugimi pristojnimi ministrstvi Republike Slovenije, kot omenjeno, je to Ministrstvo za zunanje zadeve, Ministrstvo za obrambo in Ministrstvo za notranje zadeve, so bila sprejeta strokovna stališča za sklenitev ustreznega sporazuma o koordinaciji postopkov, poudarjam, koordinaciji postopkov med območnima kontrolama letenja v Zagrebu in Ljubljani. Ta sporazum ne obravnava odstopanja suverenosti zračnega prostora naše države, temveč je bistvena tema koordinacija med kontrolama letenja, ki je zasnovana tako, kot to narekuje stroka v skladu s priporočili mednarodne organizacije za civilno letalstvo.</p>
                  <p>Pri tehnološki rešitvi so se strokovnjaki Republike Slovenije zgledovali po že utečenih primerih med zahodnoevropskimi državami in, če pogledamo malo širše, obstaja takšno sodelovanje konkretno tudi med ZDA in Kanado. Državne meje z Republiko Hrvaško v tem predvidenem sporazumu niso prejudicirane, saj tudi sporazum nima značaja meddržavne pogodbe. Mnenje, da bi skoraj tretjino slovenskega zračnega prostora prepustili hrvaški kontroli letenja ni točno, površinsko gre namreč za 7% ozemlja, ki ga v celoti nadomestimo na območju, ki je pomembno na letališču Portorož oz. za letališče Portorož. Območja, ki so navedena kot najbolj strateška, s sporazumom niso ogrožena. Letenje nad temi območji poteka že sedaj in se z novim sporazumom ne spreminja.</p>
                  <p>Postavljena je bila tudi domneva o brezplačnem preletu letal preko našega zračnega prostora. Lahko rečemo, da domneva o mirnem in brezplačnem preletavanju hrvaških letal čez slovensko ozemlje ne drži. Ob tem je morda razlog za to zamenjava podatkov namreč, da je, želim povedati, da je Republika Slovenija že doslej pridobila preko 500.000 ameriških dolarjev iz naslova taks za prelete letal različnih registracij. Toliko za sedaj, seveda, če bo potrebno, bi pa to še tudi dopolnil in seveda, podali bomo tudi pisni, še nekoliko širši odgovor. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Gospod Jelinčič ima dodatno vprašanje. Dve minuti, prosim. Hkrati sprašujem gospo Danico Simšič, na katero od svojih vprašanj želi takoj odgovor, predvsem na katero. Prosim.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala. Najprej o strokovnjakih Republike Slovenije, ki so delali ta sporazum. Ta sporazum so delali Hrvatje. Glavni, ki je delal ta sporazum, je gospod Nikola Bračika, Hrvat, ki ima sorodnika v hrvaški kontroli letenja v Zagrebu in zato lepo prosim, ne o slovenskih strokovnjakih, ki delajo za Slovenijo, ampak recimo, o hrvaških strokovnjakih, ki nimajo niti slovenskega državljanstva, delajo v Sloveniji za Hrvaško v sodelovanju s hrvaškimi strokovnjaki na Hrvaškem.</p>
                  <p>Kar se tiče raznih konvencij in sporazumov ICAO, ki jih je gospod Hanžel navajal, je treba povedati, da mednarodni sporazumi določajo, oziroma jemljejo kot osnovo zgolj stališče, da je potrebno imeti za vstop v mednarodne sporazume, urejeno razmerje s sosednjimi državami. Kako je to razmerje urejeno nikogar nič ne briga. V tem primeru je urejeno na škodo Slovenije.</p>
                  <p>Prav gotovo, svetu je vseeno, kam se mi prodajamo. Vendar Slovencem ni vseeno, kam se prodajamo. V interne zakone se pač ne spuščajo mednarodne organizacije. To, da so izvzeta vojaška letala pri preletanju, sploh ni res. Letala UNPROFOR-ja to delajo ves čas in če pogledamo zadnji prelet letala, ki verjetno ni bilo UNPROFOR-jevo, ampak vojaško, reakcijsko letalo hrvaške vojske, se je zgodil včeraj ob 22.17 minut, ko je letalo preletelo slovensko mejo, zaokrožilo na rajonu Dolenjske toplice, Semič, Metlika in se vrnilo na Hrvaško.</p>
                  <p>Poleg tega tudi o varnosti prometa ne moremo govoriti, kajti na tem področju in na področju vsega slovenskega prostora ni krožnega doleta za letališče v Zagreb, ampak se poti križajo. Mirno se lahko zgodi to, kar se je zgodilo v Zagrebu nad Vrbovcem. Verjetno bi bilo Hrvatom to pogodu, da bi slovenska zračna uprava dobila umazano piko.</p>
                  <p>Vedeti je treba tudi glede varnosti prometa, da odleta letal z mednarodnega letališča v Zagrebu hrvaška kontrola ne javlja slovenski kontroli in mirno se lahko zgodi, da se letali ob prehodu meje v razmaku 60 plus-minus 25 sekund, lahko srečata nad slovenskim ozemljem, v našem zračnem prostoru in mirno lahko pride do nesreče. To je tisto, kar ni urejeno v teh zadevah. Govori se o kompenzaciji na letališču Portorož. Gre za približno 4 do 5 krat manjše ozemlje, ki naj bi ga kontrolirala Slovenija, to gre za slovensko ozemlje do reke Mirne, ki je tako ali tako naše.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Prosil bi vas gospod Jelinčič, če postavite dodatno vprašanje. Mislim, v dveh minutah.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Moram pojasniti zadevo zato, da bo vprašanje jasno. Gre za zadevo, to je slepo črevo, letalsko slepo črevo. Zaradi tega bi rad vprašal, kam gre denar, ki se dobi od preletov letal čez ta del slovenskega ozemlja, ki ga kontrolirajo Hrvatje. Kajti ta denar bo šel v hrvaško blagajno in ne v slovensko blagajno, ker mednarodni predpisi pač tako določajo. Država, ki kontrolira zračni prostor, lahko pobira tudi takse od</p>
                  <p>kontrole zračnega prostora. In še enkrat bi vprašal, kaj misli Ministrstvo za promet in zveze narediti na tem področju. Ali misli dejansko poklekniti Hrvaški, ali je to še eno teh konstantnih klečanj, ki jih razna ministrstva povzročajo in izvajajo iz dneva v dan. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim. Hkrati sprašujem tudi Vlado oziroma ministre, če želi kdo odgovarjati na vprašanja, ki jih je medtem tudi postavila Danica Simšič. (Nima.) Vi imate besedo. Prosim.</p>
               </sp>
               <sp>
                  <speaker>DR. SLAVKO HANŽEL:</speaker>
                  <p>Hvala lepa. Vsekakor so ta vprašanja zelo umestna, ki jih gospod Jelinčič postavlja, vendar želel bi tukaj poudariti, da ne gre za nikakršno poklekanje, tudi približno ne. Rad bi vas spomnil, vsaj kar se tiče Ministrstva za promet in zveze, je prav to ministrstvo bilo ob sodelovanju drugih, tisto, ki je postavilo na nek način koncept razvoja v celoti kopenskega transportnega sistema in v sklopu tega razvoja, kot veste, se tudi približno ne daje prednost tistem koridorjem, ki bi pomenili dejansko izolacijo Slovenije; to so konkretno sodobnejše povezave med Trstom in Reko, je to nenazadnje tudi povezava med Šentiljem in Zagrebom, ampak to samo kot obrazložitev in kratek uvod.</p>
                  <p>Sicer bi pa povedal tako, po vseh pravilih mednarodne kontrole zračnega prometa so sosednje kontrole dolžne in to tudi opravljajo, predajati podatke o prehodu iz enega območja kontrole v drugo območje kontrole. In kaj takega se med Zagrebom in Ljubljano ne dogaja in se ne bo dogajalo. Če obstaja strokovni interes, je pa, mislim, v smislu dejansko opravljanja aktivnosti na tem področju pametno poiskati rešitve, ki še daleč niso trajnega značaja, to ni nikakršno prodajanje ničesar, ampak samo dogovorno usklajevanje potreb ene in druge strani za boljše opravljanje dela. Varnost zračnega prometa bo pri tem brez dvoma upoštevana in ve se, kdo je za te stvari v naši državi odgovoren.</p>
                  <p>Kar se tiče zaračunavanja preletnih taks, je to točno tako, kot ste vi, gospod Jeličnič povedali. Vendar, v kolikor gre tukaj za dejansko potrebe predvsem slovenske strani, kateri so pripravljeni prisluhniti tudi na Hrvaškem in v kolikor je v tukaj tudi recipročnost evidentna, ne tako kot, ste vi omenili v kolikor bi zadeva dejansko bila v tem smislu, kot vi omenjate, je to treba brez dvoma proučiti in bomo še enkrat proučili podatke. Imam takšne, kot sem jih povedal, zato se dejansko za vse te korektne spodbude in menja zahvaljujem, in bomo pripravili pisni odgovor na vse, kar je bilo postavljeno. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, gospod, mislim, da ste bili vi prej, no, kakor se Vladi zmenite, kdo želi prvi odgovarjati. Prosim, izvolite. To je v zvezi še s tem? Dobro. Gospod Ignac Golob, državni sekretar v Ministrstvu za zunanje zadeve.</p>
               </sp>
               <sp>
                  <speaker>IGNAC GOLOB:</speaker>
                  <p>Gospod podpredsednik, spoštovani poslanci! Želel bi se dotakniti odgovora gospodu Jelinčiču v zvezi odnosov pogajanj s Hrvaško, še posebej, kar se tiče državne meje.</p>
                  <p>Ta pogajanja - tu bi lahko govoril o dveh delih. Eno so splošna pogajanja, ki so povezana z državno za celotni sektor in tu se v teh dneh, tudi danes, v stikih s Hrvaško pripravlja časovni ritem, ki zajema delovanje posameznih poddelov teh pogajanj, to je od geodetske skupine, strokovne skupine, diplomatske skupine, kako naj bi ta procedura in vse te zadeve tekle v mesecu juniju in predlagam, da vam tudi ta časovni ritem, ki bo tekel, ko bo znan, takoj posredujemo.</p>
                  <p>Kot drugo. Mislim, da je bilo v vašem vprašanju tudi neposredno aktualiziran zlasti sektor v Piranskem zalivu. Včeraj je bil na seji Vlade obravnavan predlog možne začasne rešitve tega vprašanja kar se Sečovelj in Piranskega zaliva tiče, kot prehodni režim, dokler ne pride do dokončnega dogovora. Mislim, da ga je Vlada posredovala Državnemu zboru. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, izvolite, gospod prim.dr. Janez Zajec, državni sekretar v Ministrstvu za zdravstvo.</p>
               </sp>
               <sp>
                  <speaker>PRIM.DR. JANEZ ZAJEC:</speaker>
                  <p>Gospe poslanke in gospodje poslanci! Želel bi na kratko odgovoriti na vprašanje gospe Danice</p>
                  <p>Simšič glede pripravnikov. V novi zakonodaji je plačevanje pripravništva urejeno, vendar moram reči, da v življenju še ni prišlo do ustreznih sprememb. Stvar se vleče že nekaj let in je bila odvisna od dobre ali slabe volje vodstva zdravstvenih domov. Zaostrilo se je pa vprašanje lansko leto ob reviziji v Zavodu za zdravstveno zavarovanje Slovenije, ko je postalo nejasno, ali je strošek pripravništva strošek tekočega poslovanja zdravstvenih organizacij ali gre za naložbe v kadre. Gre za to, da je formalno-pravno stvar razumljiva in je povsem jasna, ni pa še prišlo do sprememb v življenju. Upam, da bomo to v najkrajšem času uredili v dobro tako pripravnikov, kot tudi nemotenega poslovanja zdravstvenega zavoda. Lahko pa, v kolikor gospa poslanka želi, Ministrstvo za zdravstvo obrazložitev tega problema pripravi obširneje in podrobneje. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Izvolite, dodatno vprašanje.</p>
               </sp>
               <sp>
                  <speaker>DANICA SIMŠIČ:</speaker>
                  <p>Hvala lepa. Dejansko bi prosila za zelo podrobno in natančno poročilo, preprosto zato, ker brez opravljenega stažiranja zdravniki ne morejo nadaljevati v sekundariju in ne morejo priti do svojega poklica. To je tisto ključno. Poleg tega, če niso plačani tako kot zakon opredeljuje, jim ne teče ne zdravstveno ne pokojninsko ne invalidsko zavarovanje in so oškodovani na več ravneh. Mislim, da so te stvari dejansko nesprejemljive. Prosim, da vse to v svojem odgovoru upoštevate. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Vprašanje bo postavil gospod Ivan Sisinger. Imate še, se opravičujem, izvolite. Gospa Milojka Kolar, državna sekretarka v Ministrstvu za finance.</p>
               </sp>
               <sp>
                  <speaker>MILOJKA KOLAR:</speaker>
                  <p>Spoštovani zbor želela bi odgovoriti na vprašanje poslanke gospe Danice Simšič v zvezi z refundacijo preveč plačanega davka na podlagi zakona o posebnem davku na določene prejemke. Kot veste, je Služba družbenega knjigovodstva, kot davčni organ zadolžena, da pobira in tudi refundira preveč plačane davke. Sam postopek refundacije preveč plačanih davkov določa 20. člen odredbe o računih ter način vplačevanja in razporejanja prihodkov, objavljenem v Uradnem listu št. 19 in 61/92. V skladu s tem 20. členom navedene odredbe, je podlaga za refundacijo preveč plačanega davka zahtevek pravne osebe oziroma zavezanca za odplačilo davka. Prav tako tudi za vplačilo preveč plačanih davkov. To pomeni, da mora ta zavezanec sedaj poslati Službi družbenega knjigovodstva posebni zahtevek, verjetno vso potrebno dokumentacijo, da bo služba lahko preverila utemeljenost tega zahtevka in bo ta davek refundirala. Je pa bila Služba družbenega knjigovodstva tudi obveščena v tem smislu in s sklepom na Odboru za kreditno-monetarno politiko. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Ivan Sisinger. Še gospod Gaber, se opravičujem. Nerodnost je v tem, da imamo predvideno eno vprašanje in en odgovor. Ampak poslanci postavljajo vse skupaj. Izvolite gospod Gaber, minister za šolstvo.</p>
               </sp>
               <sp>
                  <speaker>DR. SLAVKO GABER:</speaker>
                  <p>Gospod predsedujoči, gospe in gospodje! Če prav razumem te znake preko dvorane, je gospa poslanka zadovoljna s pisnim odgovorom. Da vas ne bi zadrževal, morda povsem na kratko lahko rečem, da v Državni zbor prihajajo predlogi Vlade, kako za neko vmesno obdobje, tam od začetka leta 1995 in v letu 1995 vendarle zagotoviti normalno funkcioniranje obeh podsistemov tega šolskega sistema, tako osnovnošolskega kot področja vrtcev. Predvsem bomo verjetno dolžni z ravni države zagotoviti ohranjanje vsaj temeljnih standardov, ki so ta trenutek zagotovljeni. V postopek sedaj ne bi zahajal, vam bomo pa v pisnem odgovoru ta pojasnila podali. Moram opozoriti na to, da je to eden najbolj občutljivih - se vsaj bojim - področij, prehajanje iz enega tipa lokalne samouprave v drugo in kaj dosti premislekov, ko se je v to šlo, očitno na konceptualnih ravneh ni bilo opravljenega in sam bi tudi to priložnost izkoristil za to, da bi rekel, da verjamem, da premajhne občine ne bodo sposobne vzdrževati niti šolskega niti predšolskega sistema. To bolj ali manj je dejstvo, ki izhaja iz analiz, s katerimi mi razpolagamo. Toliko, hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Ivan Sisinger, izvolite.</p>
               </sp>
               <sp>
                  <speaker>IVAN SISINGER:</speaker>
                  <p>Spoštovani predsedujoči, poslanke in poslanci, predstavniki Vlade! Imam najprej poslansko vprašanje, ki je naslovljeno na Vlado: v občini Ljubljana-Bežigrad je v gradnji palača za Ministrstvo za obrambo Republike Slovenije. V času, ko Vlada želi zaradi izboljšanja konkurenčne sposobnosti gospodarstva zmanjšati pravice upokojencev in socialnih prejemkov, na drugi strani se pa hkrati lotevamo nedvomno zelo</p>
                  <p>drage gradnje, ki je v nasprotju s težnjo Vlade o zmanjšanju javne porabe.</p>
                  <p>V skladu s programskimi cilji Demokratične stranke upokojencev Slovenije, v zvezi z javno porabo postavljam Vladi naslednja javna vprašanja:</p>
                  <p>1. Kdo in kdaj je sprejel sklep o gradnji palače Ministrstva za obrambo?</p>
                  <p>2. Kakšna je predračunska oziroma pogodbena vrednost naložbe za to palačo?</p>
                  <p>3. Kdo je bil pooblaščen podpisnik pogodbe v izgradnji in na kakšen način ter s čigavo ugotovitvijo je zagotovljeno finančno kritje izgradnje te palače?</p>
                  <p>Zahtevam pisni odgovor na vsa tri vprašanja. Če je možno delno usten odgovor, pa prosim danes.                  </p>
                  <p>Drugo, vprašanje, ki je naslovljeno na Ministrstvo za notranje zadeve. Ali je Ministrstvo za notranje zadeve preklicalo tiralico za državljanom Bosne in Hercegovine Hasanom Čengi}em. Tiralica je bila izdana preko Interpola v zvezi z afero orožja na Mariborskem letališču. Hasan Čengi} se verjetno tudi zaradi tega ne udeležuje zaslišanj na sodišču in pri preiskovalni komisiji. To onemogoča hitrejše reševanje afere. Zahtevam usten odgovor in tudi pisni.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi kdo takoj odgovarjati? Prosim. Prosil bi, da se člani Vlade predstavijo, jaz, žal, vseh ne poznam, tako da bomo vedeli od koga in iz katere ustanove dobivamo odgovore. Izvolite, državni sekretar v Ministrstvu za obrambo.</p>
               </sp>
               <sp>
                  <speaker>FRANC ŽNIDARŠIČ:</speaker>
                  <p>Spoštovane poslanke in poslanci! Dovolite, da na kratko odgovorim na poslansko vprašanje gospoda Sisingerja. Kot je že sam predlagal, bomo pripravili tudi ustrezen pisni odgovor.</p>
                  <p>Najprej, kar bi želel poudariti je, da Ministrstvo za obrambo na lokaciji na Vojkovi ne gradi palače, temveč gradi prizidek upravne stavbe in s tem prizidkom bo možno skoncentrirati vse uprave in organe v sestavi Ministrstva za obrambo na eni lokaciji, ker so le-te do sedaj razporejene po številnih mestih v Ljubljani.</p>
                  <p>Sklep o gradnji oziroma o preselitvi Ministrstva za obrambo je bil sprejet še v fazi, ko je bilo ministrstvo  na Zupančičevi ulici v zelo slabih prostorskih pogojih glede na veliko število delavcev še v letu 1991 in lokacija je bila usklajena z občino Bežigrad.</p>
                  <p>Sama pogodba, ki je bila podpisana v letu 1992, je opredelila tudi medsebojna razmerja med Ministrstvom za obrambo in podjetjem IMOS. Za celoten projekt, ki je predviden za izgradnjo prizidka Ministrstva za obrambo, ne bodo potrebna dodatna sredstva iz proračuna, ker je celoten projekt izvršen kot menjava za dela na tej lokaciji in za lokacije vojašnic na Parmovi in bivše vojašnice  Ljube Šercerja. Ta menjava je bila izvršena na podlagi kriterijev Izvršnega sveta Republike Slovenije za upravljanje z nepremičninami Jugoslovanske armade, ki so prešle na Republiko Slovenijo, Ministrstvo za obrambo, po katerih je možno prenesti vojaške nepremičnine v uporabo tretjih, če ti zagotavljajo vrednostno enake zmogljivosti za obrambne potrebe na drugi lokaciji.</p>
                  <p>Še enkrat poudarjam, da je celotna vsota sredstev, da so lokacije ocenjene in da izgradnja ne bo zahtevala dodatnih sredstev iz proračuna, razen tistih, ki se nanašajo na informacijski sistem, ki ga je potrebno fizično potegniti v novi stavbi, tehnično zaščito in posamezne segmente tehnične opreme, ki nujno sodijo v resor, kot je Ministrstvo za obrambo. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, gospod minister Bizjak, izvolite.</p>
               </sp>
               <sp>
                  <speaker>IVAN BIZJAK:</speaker>
                  <p>Gospe in gospodje, spoštovani gospod Sisinger, vam bi odgovoril naslednje:</p>
                  <p>Gospod Hasan Čengi} ni več na seznamu iskanih oseb, torej tiralica je bila na predlog sodišča preklicana v začetku tega leta, ker ni več pogojev zanjo. Zato po tej plati ni nobenih ovir, da gospod Hasan Čengi} ne bi prišel v Slovenijo in se udeležil vseh postopkov, na katere bi bil vabljen. Podrobno smo to situacijo razložili tudi notranjemu ministru BiH, ki se je želel ob neuradnem obisku v naši državi srečati tudi z mano in kjer je postavil tudi vprašanja, ki se nanašajo na gospoda Čengi}a.</p>
                  <p>Skratka, nobenih ovir formalne narave ni, da bi se gospod Hasan Čengič udeležil postopkov v naši državi. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod dr. Leo Šešerko.</p>
               </sp>
               <sp>
                  <speaker>DR. LEO ŠEŠERKO:</speaker>
                  <p>Spoštovani gospod podpredsednik, spoštovani zbor! Vladi Republike Sloveniji postavljam vprašanje, zakaj je sprejela sklep o prevozu gramoza iz Mosta na Soči do Vrtojbe v zelo velikih količinah in zakaj ni sprejela takšnega sklepa, da se ta prevoz opravi po železnici. Ustreznim ministrstvom dajem pobudo, da prekličejo dovoljenje za prevoz gramoza po cesti in izdajo soglasje za prevoz tega gramoza po železnici. To utemeljujem s tem, da bodo ti prevozi gramoza, gre za 500 tisoč kubičnih metrov, v veliki meri povzročili uničenje cest na relaciji, po kateri se opravljajo, povzročajo zelo slabe prometne in življenjske razmere ob teh cestah, pri čemer so pa transportne kapacitete Soškega koridorja neizrabljene. Gre za celo vrsto starejših naselij Most, Voljče, Kanal, Solkan, v katerih zaradi tega prevoza so prebivalci, da uporabim blago besedo, zelo nezadovoljni. Tudi po 50 in več težko natovorjenih vlačilcev prevaža ta gramoz in obstaja nevarnost prometnih nesreč, tako da dajemo, kot rečeno to pobudo, naj Vlada spremeni svoj sklep in omogoči ta prevoz po železnici. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Da, prosim izvolite. Gospod Radovan Tavzes, državni sekretar v Ministrstvu za okolje in prostor.</p>
               </sp>
               <sp>
                  <speaker>RADOVAN TAVZES:</speaker>
                  <p>Spoštovani! V zvezi z vprašanjem in pobudo gospoda Šešerka bi dal naslednji odgovor.</p>
                  <p>Gre za odstranjevanje proda v skupni količini cca 50.000 m3 na sotočju Idrijce in Bače in to odstranjevanje v kratkem času sodi v sklop vzdrževalnih del, s katerimi se zmanjšuje poplavna ogroženost na tem področju. Predvideno je odstranjevanje odloženega proda, torej tega svežega proda.  Odločba je bila izdana na podlagi inšpekcijskega ogleda medobčinskega inšpektorata. Pobuda gospoda poslanca Šešerka se verjetno pokriva z namero soških elektrarn, da bi ves prod, ki se je nabral v več letih v ocenjeni količini 500.000 m3 nabral in  da bi se celotna sanacija tega porečja uredila z odvozom tega proda. Prav gotovo, v kolikor bo do takih soglasij oziroma dovoljenj prišlo, bomo pobudo gospoda Šešerka upoštevali.</p>
                  <p>Kar se tiče odškodnin oziroma plačil lokalnih skupnosti pa naslednje. V zakonu o varstvu okolja ima lokalna skupnost  po 21. členu pravico zahtevati plačilo za podeljeno koncesijo na naravni dobrini. Vendar, kot rečeno, tu gre za prod, v tem primeru za 50.000 m3 iz naslova vzdrževalnih del, ki je bil v letu dni nanešen v porečje in menimo, da iz tega naslova ta lokalna skupnost ne more terjati plačilo za podeljeno koncesijo na naravni dobrini.</p>
                  <p>Po členu 80. tega zakona pa ima lokalna skupnost možnost, da predpiše takso za obremenjevanje okolja. Seveda, povečana obremenitev okolja nastopa v tem primeru le verjetno več ali manj s cestni transportom proda. Menimo, da frekvenca dodatnega prometa, ki je v tem primeru, povzroča izvajanje teh del in znaša 20 voženj na dan. Za republiško cesto, torej za cesto republiške kakovosti ni take velikosti, da bi jo lahko obravnavali kot obremenjevanje okolja v smislu 80. člena zakona o varstvu okolja in z njo predpisali dodatno takso zaradi te obremenitve. Odgovor imamo v pisni obliki in ga bomo potem izročili parlamentu po redni poti. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod dr. Franc Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani predsedujoči, spoštovani zbor! Poslanska vprašanja postavljam v zvezi s kompleksom Mladika in z reševanjem problema Slovenskega etnografskega muzeja.</p>
                  <p>Dragocen in nenadomestljiv del slovenske kulturne dediščine je shranjen v depojih Slovenskega etnografskega muzeja. Gre za več kot 30.000 kulturno in zgodovinsko pomembnih predmetov slovenskega etnografskega muzeja. Velika in zgovorna zbirka, začetki zbiranja segajo v 20 leta 19. stoletja, pa javnosti ni dostopna, ker slovenskemu etnografskemu muzeju po 70-tih letih prizadevanj ni uspelo dobiti razstavnih prostorov stavbe, v kateri bi lahko razvijal svoj muzejski, strokovni, znanstveni, pedagoški in kulturni program. Nekaj časa je kazalo, da bo slovenski etnografski muzej pridobil razstavni kompleks tako imenovane Mladike, Fabianove in Kochove arhitekture, zavarovane kot kulturni spomenik prve kategorije, ki je iz urbanističnih in vsebinskih razlogov najbolj primerna lokacija, saj se navezuje na</p>
                  <p>stavbe Narodnega muzeja, Moderne galerije, Narodne galerije, Muzeja novejše zgodovine, pa tudi na Cankarjev dom, Opero itd. Ta kompleks skušajo za svoje potrebe pridobiti tudi Ministrstvo za zunanje zadeve, Ministrstvo za šolstvo in šport ter nekaj vladih služb.</p>
                  <p>Kot je razvidno iz nekaterih časopisnih poročil, so vladne službe naročile strokovno ekspertizo z vnaprej sugerirano rešitvijo trem arhitektom, ki pa meritornega mnenja o tako kompleksnem problemu ne morejo dati, ker zastopajo le en, delni vidik, o katerem tudi niti v arhitekturni stroki ni enotnega mnenja.</p>
                  <p>Hkrati pa enostranska ekspertiza pomeni arogantno podcenjevanje drugih strok, predvsem muzejstva in varstva kulturne dediščine.</p>
                  <p>Prizadevanje Slovenskega etnografskega muzeja, muzejske stroke in slovenskih etnologov ima veliko javno podporo in se kaže v več kot 5.000 podpisi peticije in v velikem številu javnih in zasebnih pisem podpore. Po našem mnenju in po mnenju relevantnih strok je vzpostavitev stalnih zbirk Slovenskega etnografskega muzeja in njegove dejavnosti v kompleksu Mladike v nacionalnem interesu in posebej v interesu slovenske znanosti in kulture. Kot država, kjer naj bi spoštovali lastno in evropsko zgodovinsko in kulturno izročilo, smo dolžni sebi in drugim predstaviti slovensko kulturno dediščino. Z rešitvijo muzejskih zbirk Slovenskega etnografskega muzeja bi hkrati rešili tudi vprašanje Narodnega in prirodoslovnega muzeja ter treh ključnih muzejskih ustanov na slovenskem, ki se gnetejo v stavbi, ki je premajhna, ki je bila premajhna že leta 1889 ob njeni otvoritvi.</p>
                  <p>Vlado Republike Slovenije sprašujem, ali namerava vztrajati pri dosedanji odločitvi, da Mladiko nameni za vladne potrebe in kako namerava v tem primeru reševati problem Slovenskega etnografskega muzeja? Pričakujem tudi pisni odgovor.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Da, prosim, seveda. Gospod Bandelj, generalni sekretar Vlade, izvolite.</p>
               </sp>
               <sp>
                  <speaker>MIRKO BANDELJ:</speaker>
                  <p>Spoštovane poslanke, spoštovani poslanci! Z gospodom poslancem se nedvomno strinjamo v kar nekaj ugotovitvah iz njegovega vprašanja. Nesporno je, da je Slovenski etnografski muzej ustanova državnega pomena, je zavod, ki ga je ustanovila ta država in nesporno mora tudi ta država zagotoviti ustrezne pogoje za njegovo delovanje. Prav tako se strinjamo, da je potrebno dosti hitro razrešiti tudi prostorsko problematiko in zagotoviti tudi ljudem, da si lahko eksponate in bogato narodno dediščino na primeren način, na primerni lokaciji, ogledajo. Nesporno je res, da je Etnografski muzej ena od nacionalnih prioritet v nacionalnem kulturnem programu - mislim, da sodi med prve tri - in temu primerno je tudi deležen ustrezne pozornosti sedanje Vlade. Ob tem bi bilo treba povedati še nekaj, kar se nanaša na sam prostorski kompleks Mladike. Dejstvo je, da kulturne ustanove, znotraj katerih je tudi Etnografski muzej, niso edine, ki so v tem trenutku potrebne pozornosti Vlade in ki jih je potrebno razrešiti. Ravno zato pripravljamo v Vladi celovito razreševanje vseh prostorskih vprašanj oziroma vseh državnih organov, kjer imamo tudi velike prostorske stiske v Ustavnem sodišču in tudi v drugih organih. K sreči smo vsaj Državni zbor v lanskem letu uspeli razrešiti; teh problemov je tudi na drugih področjih veliko.</p>
                  <p>Ob tem bi povedal še to, da je osnovni sklep, da se ta prostor nameni republiškim upravnim organom, sprejela prva vlada, v kateri so bili tudi predstavniki stranke, iz katere izhaja gospod poslanec in da ves čas nadaljujemo pri realizaciji te temeljne odločitve iz leta 1991. V zadnjih dveh letih in pol je bilo za to veliko narejenega, veliko dodatnih odločitev sprejetih, med drugim tudi, ravno zaradi odzivov javnosti, naročena ustrezna ekspertiza, ki naj pomaga pri dokončni odločitvi kaj narediti in čemu najbolj ustreza prostor tako imenovane Mladike. Težko se strinjam z ugotovitvijo gospoda poslanca, da je bila ekspertiza naprej sugerirana. Mislim, da je tukaj - če uporabim iste besede - na nek način diskreditirana znanost, diskreditirana stroka. Konec koncev pod to ekspertizo so podpisani prof.dr. Fedja Košir, prof.dr. Petra Gabrijelčič, prof.dr. Jože Kušar, profesor dr. Jože Koželj. Gre za Fakulteto za arhitekturo, gradbeništvo in geodezijo. Konec koncev gre za strokovnjake, ki postavljajo stavbe od cerkva do bolnišnic, šol in tako naprej. Mislim da arhitekti različnih strok tudi na nek način lahko ocenijo, čemu naj bi bila stavba namenjena in temu prilagodijo arhitekturne rešitve. Iz te ekspertize bi mogoče prebral samo tri stavke, ki v bistvu negirajo ugotovitve in trditve, ki jih je gospod poslanec navedel, in sicer negirajo najprej v samem fizičnem smislu, ker stavba ni primerna, mislim premajhna zato, da bi lahko spravili notri takšno število eksponatov, o kakršnem je bilo govora. Tukaj celo pravijo o tem stavbnem tipu, da je izjemno težko urediti sodobnejši muzejski itinerar, ki je temeljni pogoj za čim smotrnejšo funkcioniranje. Prav tako pravijo, da se ne kaže slepiti, da bi bili posegi v primeru preurejanja obstoječih poslopij v muzeju malenkostni, nasprotno, bili bi zelo zapleteni, morda celo tako zelo, da bi bili v konfliktu s spomeniško in umetnostno  pričevalnostjo tega objekta, se pravi, tudi samo Fabijanijevo je bistvo, in smisel njegove arhitekture je ogrožen, v kolikor bi na silo poskušali v to stavbo spraviti Slovenski etnografski muzej. Skratka sklep te ekspertize je dosti jasen in pravi, da je kompleks Mladika, funkcijsko in lokacijsko, pa tudi stavbnovarstveno in celo abstraktno semantično nedvomno precej primernejši za državno upravo. Pri tem je potrebno tudi to povedati, da kjer koli po svetu hodite, povsod so državne ustanove v tako imenovanih, bi kar rekel temu kulturnih spomenikih, tako da, Fabianijevo bistvo ne bi bilo z ničemer ogroženo, če bi v tem objektu domovalo, recimo, zunanje ministrstvo. Mogoče bi bila na ta način ta arhitektura še bolj dostopna domačim in tujim gostom.</p>
                  <p>Ne glede na to, mi se, kot sem prej rekel, problema Slovenskega etnografskega muzeja še kako zavedamo, rešujemo, iščemo lokacijo, bi pa ob tem rekel, da rabimo še nekaj časa, zato da se dokončno dogovorimo, na kakšen način, z vsemi razpoložljivimi objekti, s katerimi razpolagamo. Moram pa povedati, da je teh bistveno premalo, če naj razrešimo vso kompleksno problematiko. Samo za delovanje državnih organov, v kolikor bi odpravili sedanjo dislociranost in v kolikor naj bi se znebili tudi najetih površin, v katerih sedaj domujejo državni organi, bi potrebovali dodatnih 32 tisoč kvadratnih metrov funkcionalne površine. Zato v imenu Vlade lahko obljubim, da bomo v roku kakšnih dveh mesecev imeli lokacijo za etnografski muzej. Seveda, ob tem še ni potrebno biti, bi rekel, prevelik optimist in pričakovati, da bodo tudi vsi problemi takoj rešeni, ker moram tudi to povedati, da v državnem proračunu pač za ta namen, žal, v letošnjem letu ni namenjenih sredstev. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Dodatno vprašanje bo postavil gospod dr. Franc Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Najprej bi toliko popravil gospoda sekretarja, da SLS svojih članov ni imela v nobeni Vladi, tudi v tisti ne, ki je prvič ta sklep sprejela, čeprav je bila v koaliciji.</p>
                  <p>Sicer bi se strinjal, da bi bilo morda mogoče najti za Slovenski etnografski muzej tudi boljšo rešitev od kompleksa Mladike. To bi bila verjetno novogradnja, ustrezna novogradnja, vendar je problem v tem, da se taka rešitev najbrž v nedogled prelaga.</p>
                  <p>Na razpolago imam informacijo Vlade Republike Slovenije o tej problematiki in tudi strokovno mnenje citiranih avtorjev, vendar se z nakazano rešitvijo problema Slovenskega etnografskega muzeja, ki jo tukaj ponuja Vlada, da bo iskala ustrezno rešitev v nekdanjih vojaških objektih, pri čemer najbrž misli na Metelkovo ali kaj podobnega, se ne morem strinjati.</p>
                  <p>Skratka, s tem odgovorom nisem zadovoljen, pričakujem pisnega in pričakujem, da se bo naša poslanska skupina odločila, da bo zahtevala na podlagi poslovnika o odgovoru Vlade razpravo v Državnem zboru. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Marijan Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Imam samo eno poslansko vprašanje Vladi Republike Slovenije oziroma Ministrstvu za notranje zadeve oziroma Uradu za Slovence po svetu. Čeprav je tako naslovljeno se to vprašanje tiče splošne politike slovenske države in slovenske vladajoče politike, seveda, ker ta tvori politiko.</p>
                  <p>In sicer sprašujem za naslednje podatke o številu in ali procentu avtohtonih in priseljenih Slovencev oziroma slovenščino ali slovensko narečje govorečih prebivalcev na sedanjem ozemlju hrvaške republike, razdeljeno po pokrajinah, ali mestih v različnih obdobjih tega stoletja.</p>
                  <p>Najprej, da povem kaj mislim o tem, ko sem rekel: slovensko narečje govorečih prebivalcev na sedanjem ozemlju Hrvaške republike. Če neko narečje, ki ga govorijo Hrvati oziroma prebivalci Hrvaške, recimo narečje v Medjimurju, če se to narečje sedaj šteje za hrvaško narečje, če je bolj podobno sedanji uradni slovenščini kakor sedanji uradni hrvaščini, potem je za mene to neko slovensko narečje. Tudi Hrvati oziroma prebivalci Hrvaške v Gorskem Kotarju, v vaseh Gorskega Kotarja, ki govorijo narečje, v kolikor se še niso pohrvatili, ki je bolj podobno sedanji uradni slovenščini kot sedanji uradni hrvaščini, je to slovensko narečje za moje pojme. Predlagam, seveda, ta odgovor bi sedanja slovenska država moral imeti v nekem dosjeju, ker mora imeti definiran odnos, kakšen je odnos med slovenskim narodom in hrvaškim narodom, tako kot imamo definiran odnos med slovenskim narodom in recimo italijanskim narodom. Točno vem, kaj so to zamejski Slovenci, kaj je slovenska manjšina v Italiji, sem bil pri njih, pri mnogih sem bil, recimo fizično, vem točno ta vas, ta je že poitalijančena, naprej od Udin, ta in ta vas, Sklavnik in tako naprej, to so nekoč bili Slovenci. Pod fašizmom, pred fašizmom, pred letom 1933 se je še govorilo slovensko, naprej od Vidma, oprostite. Oprostite, da bom še to povedal, veste, beseda Udin lahko pomeni tudi  Udin - na vodi, ker Videm je postavljen na vodi, tudi furlanska beseda Udin je lahko, ima tudi slovenski temelj ali venetski, vzemite kakršno hočete.</p>
                  <p>Menim in sprašujem Vlado, mogoče mi bo kdo odgovoril, ali mi bodo dali pismen odgovor. Naredil sem kot neko tabelo, koliko je bilo Slovencev po posameznih - teh Slovencev - ali slovensko narečje govorečih prebivalcev na sedanjem ozemlju Republike Hrvaške, po pokrajinah Medjimurja, Zagorja, Zagreb, pokrajina ob Kolpi, Gorski Kotor, Reka in okolica itd. v raznih obdobjih. Sedaj se bo kdo izgovarjal, ni natančnih podatkov, pa ocena. Vlada ima Inštitut za narodnostna vprašanja. Ta inštitut mora te stvari dati Vladi, saj menda ga Vlada plačuje, delno ali pa popolnoma. To so obdobja 1914 pod Avstrijo. Eno leto, katerokoli. Kako je bilo tedaj? Ker vemo, kakšno je bilo stanje, vemo kako je bilo na Reki, ker vsi povedo, oziroma so informacije, da je bilo na Reki največ Italijanov, potem Slovencev, potem šele Hrvatov. Na Reki, ker nihče ne vpraša za Reko. Med obema vojnama, v času fašizma, takoj po vojni in kakšno je stanje sedaj. Ker govori se, kako je med drugim tudi kardinal Stepinac prepovedal bogoslužje v slovenščini itd.</p>
                  <p>Sprašujem tudi za obrazložitev in opis, kako se je v tem stoletju dogajala hrvatizacija Slovencev ali slovenščino ali slovensko narečje govorečih prebivalcev na Hrvaškem. Ta opis mora biti. Zgodovina, ta mora biti, od naše osamosvojitve naprej imamo tudi to.</p>
                  <p>Drugo, ali slovenska država in slovenska vlada priznavata in obravnavata slovensko manjšino na Hrvaškem? Kakšen je položaj slovenske manjšine na Hrvaškem v primerjavi s slovenskimi manjšinami v Italiji, Avstriji in na Madžarskem. Prej sem govoril, točno vem, recimo za Italijo, bil sem pri zamejskih Slovencih, poznam stvar tudi fizično, ali obstajajo zamejski Slovenci na Hrvaškem? Kakšen je odnos slovenske Vlade do slovenske manjšine na Hrvaškem v primerjavi z odnosom do slovenskih manjšin v Italiji, Avstriji in na Madžarskem?</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Vencelj, državni sekretar, predstojnik Urada za Slovence po svetu, izvolite.</p>
               </sp>
               <sp>
                  <speaker>DR. PETER VENCELJ:</speaker>
                  <p>Spoštovani zbor, spoštovani gospod poslanec! Odgovori na vaša vprašanja. Mogoče bi vas samo toliko poprosil, sem to tabelo dobil pred dvema dnevoma in v to tabelo se seveda da z nekaj truda v določenem času stvari zapolniti. Vendar, iz vaših vprašanj razumem, da bi želeli imeti globalno in kratko jasne odgovore na to, kar ste danes tukajle povedali. Ni cilj izpolnjevanja te tabele, ampak dejansko razgrnitev podatkov, ki naj bi jih ta tabela prikazala.</p>
                  <p>Lahko se domeniva takole, na te odgovore je tu poročilo Inštituta za narodnostna vprašanja, ki točno analizira ta obdobja s tabelami, ki so uradno na razpolago in bi vas prosil, v kolikor vas bo to zadovoljilo pri vprašanju, da bi si mogoče pomagali s tem. V kolikor pa želite izpolnitev tabele pa moram priznati, da bi to moral nekdo v nekaj dneh, da bi vse te stvari "premetal" iz teh podatkov, da bi to tabelo izpolnil. To je stvar dogovora. To knjigo vam bom dal kot prvo, da ne bi sedaj podrobneje našteval pred vojno, med vojno, po vojni, po posameznih mestih in v tretje. To je 30 strani v slovenščini napisano, ki jih je objavil Inštitut za narodnostna vprašanja v svojih razpravah. Za nekaj teh dodatnih gradiv se tudi lahko še zmeniva, če bi bilo potrebno, da bo globlje znano, kaj so podatki. Tako, da to mi spremljamo.</p>
                  <p>Na Uradu za Slovence po svetu, ko sem ga prevzel, je bilo eno ključnih vprašanj tudi, kako in na kakšen način spremljati stanje in razmere Slovencev v Republiki Hrvaški. Uradni podatki za stanje Slovencev v Republiki Hrvaški govorijo po ljudskem štetju iz leta 1990 o skoraj 24 tisoč Slovencih, ki živijo na območju Republike Hrvaške. Največji del je koncentriran v območju Zagreb, Karlovac, Reka in v Dalmaciji okolica Splita proti Dubrovniku.</p>
                  <p>V Hrvaški delujejo aktivno tri slovenska društva, v Zagrebu, na Reki in v Splitu. Obstoja slovensko društvo v Karlovcu, ki pa zaradi vojnih razmer v okolici Zagreba ne more izvajati podobnih aktivnosti kot druga društva. Slovenci v Hrvaški so združeni v Združenje Slovencev za Hrvaško. Torej ta društva delujejo skupaj in sem bil prav včeraj, ko so imeli svoje letno srečanje na Reki, z njimi in smo se tudi pogovarjali o problemih, ki jih imajo. Tako, da imamo, vsaj kar se urada tiče, do Slovencev na Hrvaškem enak odnos, kot do ostalih Slovencev, ki živijo v t.i. avtohtonem zamejstvu.</p>
                  <p>V kolikor želite še kakršnokoli pojasnilo, sem vam dodatno na razpolago.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Poljšak bo postavil dodatno vprašanje.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Zahvaljujem se vam za vse gradivo, ga bom vzel. Ampak veste, Vlada je dolžna - torej bom preštudiral za sebe, sedaj ne bom delal študije, ki ste jo dolžni vi narediti, Vlada, ker je dolžna stvari pripraviti. To naredite vi. Mislim, če ste pripravljeni izpolniti tabelo, je to zelo dobro in  je treba tako odgovoriti, kot se za poprečnega državljana tudi spodobi. In ta odgovor je res iz te knjige in zato je treba dva dni, jaz bi rabil 20 dni, ker nisem strokovnjak.</p>
                  <p>Vi niste odgovorili na generalno vprašanje, ali priznavate, da na Hrvaškem obstaja slovenska manjšina. Kot taka slovenska manjšina, si točno predstavljam, če rečem slovenska manjšina v Italiji to je točno določen pojem, slovenska manjšina v Avstriji je točno določen pojem. Glede na mojo vzgojo sem vedno sanjal, kako je potrebno priključiti slovensko narodnostno ozemlje oziroma to je del našega naroda, del naše države, naša država pa za to skrbi. Jaz sem to vprašal, pa niste prvič odgovorili generalno, drugič, niste mi odgovorili na vprašanje, kakšen odnos ima slovenska država do - če priznavate, morate to najprej povedati, je uradno slovenska manjšina na Hrvaškem, to je vprašanje. To je temeljno vprašanje. To je uradno, ne. Tako se razmišlja. Potem pa ob primerjavi z slovensko manjšino v Italiji in Avstriji, kakšna je primerjava. Vi ste rekli, da imate potihoma, tudi jaz bi lahko imel potihoma in neuradno.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Izvolite, gospod Vencelj, predstojnik Urada za Slovence po svetu.</p>
               </sp>
               <sp>
                  <speaker>DR. PETER VENCELJ:</speaker>
                  <p>To je seveda vprašanje, ki ga do neke mere stroka ni ravno sposobna v tako ekzaktnem smislu kot najbrž vi bi želel povedati. Gre za naslednje. Slovenska avtohtona manjšina na avtohtonem ozemlju nedvoumno obstaja na območju Republike Italije, v Furlaniji in Julijski krajini, na območju Avstrije na Koroškem in Štajerskem in nedvomno obstaja tudi slovenska manjšina v Porabju, to je na Madžarskem. Vprašanje avtohtonosti slovenske manjšine v republiki Hrvaški se seveda veže na majhne teritorije neposredno ob državni meji. Vendar, ko sem govoril številko 24.000, so bili to predvsem Slovenci v delih, ki sem jih povedal. Tu pa ni slovensko avtohtono ozemlje in je obravnavanje Slovencev glede tega v Hrvaški vendarle drugačno kot pa Slovencev na avtohtonem ozemlju teh držav.</p>
                  <p>Mi imamo in hrvaška država jih priznava in celo podpira, daje delno finančno podporo slovenskim društvom in klubom, ki so tam, vendar je obravnavanje manjšin po zakonodaji Republike Hrvaške popolnoma drugačno kot je tretma manjšin v Sloveniji. Republika Hrvaška bi nekako našla to rešitev, da ne glede na to, ali gre za avtohtone ali neavtohtone etnične manjšine, da bi vse te manjšine enako obravnavali. To pa pomeni, da gre za drugačen pogled na vprašanje statusa neke manjšine, kot ga imamo pri nas in z ustavo in z zakoni rešeno. Namreč, problem se bo pojavil v tem, da sem zelo konkreten. Če naj imajo Slovenci v Republiki Hrvaški isti koncept v smislu rešitve, kot ga imajo manjšine pri nas, kar pomeni, da bi tudi ustavna kategorija govorila o Slovencih kot konstitutivnem elementu hrvaške države in s tem s sedežem v saboru, potem bomo morali po teh kriterijih imeti v tem parlamentu tudi sedež hrvaške manjšine, ki je pri nas. Ta manjšina pri nas je po uradnem štetju nekje okoli 45.000 do 50.000 in seveda, to so potem lahko zelo zapletene situacije, o katerih ne znam več strokovno oblikovati zgodbe. To je kot prvo.</p>
                  <p>Naša ustava pa loči tri kategorije Slovencev. Zamejce, zdomce in izseljence. In lahko vam povem, da po letu in nekaj dela kot predstojnik urada zelo težko povem definicijo, kaj je</p>
                  <p>natančno zdomstvo, kaj je natančno zamejstvo in kaj je natančno izseljeništvo, ker gre marsikdaj za sklop okoliščin, ki to definicijo, kakršnokoli že postavljate, strogo ostro povedano onemogoča. Če hočete vam, primerov še in še povem. Samo toliko.</p>
                  <p>Drugače pa gre za uradno priznanje Hrvaške, ki slovenske klube oziroma društva sprejema kot sestavni del civilne strukture Hrvaške in dobiva celo od njih podporo. Tudi z naše strani dobivajo podporo in mi z njimi sodelujemo, tako kot z vsemi Slovenci, ki živijo v zamejstvu, zdomstvu ali izseljeništvu. Ali ostajate pri tabeli, ker moram povedati, da tudi mi potrebujemo več kot dva dni za tabelo. (Glas iz klopi.) Saj jo tudi na Hrvaškem ni, razen...</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Jaz bi opozoril, da namen vprašanj in odgovorov ni to, kar se sedaj dogaja. Postavi se vprašanje, dobi se odgovor, postavi se dodatno vprašanje, vse drugo ne sodi v to točko dnevnega reda.</p>
               </sp>
               <sp>
                  <speaker>DR. PETER VENCELJ:</speaker>
                  <p>Gospod predsednik, jaz bi samo to vprašal. Vprašanje izpolnitve te tabele, jaz jih dajem v smisel, vendar povem, da tudi mi potrebujemo več kot dva dni. Zato se opravičujem, da jih nismo mogli dati in v kolikor vztrajate pri tem, bomo to tabelo izpolnili.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. V dvorani ne vidim gospoda Marjana Podobnika, zato bo vprašanje postavil gospod Jožef Kopše. Izvolite.</p>
               </sp>
               <sp>
                  <speaker>JOŽEF KOPŠE:</speaker>
                  <p>Spoštovani predsedujoči, kolegice in kolegi! Na podlagi 26. in 27. člena poslovnika Državnega zbora Republike Slovenije postavljam Vladi Republiki Sloveniji naslednja poslanska vprašanja.</p>
                  <p>1. Ali sprejem in predvajanje televizijskih programov Zvezne Republike Jugoslavije, se pravi Črne Gore in Srbije, preko satelitske mreže v Republiki Sloveniji ne pomeni kršitve določb Resolucije varnostnega sveta OZN št. 757 iz 1992. leta in Resolucije št. 820 iz 1993. leta objavljenih v Uradnem listu Republike Slovenije - Mednarodne pogodbe št.6/92 in 8/93?</p>
                  <p>2. Ali predvajanje navedenih pomeni kršitve 63. člena Ustave Republike Slovenije, ker je prepovedano spodbujanje  neenakopravnosti in nestrpnosti, nasilja in vojne?</p>
                  <p>Obrazložitev. Kakor je razvidno iz določb zakona o izvajanju Resolucije varnostnega sveta OZN št. 757/92 in zakona o spremembi in dopolnitvi zakona o izvajanju Resolucije varnostnega sveta OZN št.757/93, je prepovedan posameznikom in pravnim osebam promet blaga in storitev, torej vzpostavljanje in vzdrževanje ekonomskih odnosov s posamezniki in pravnimi osebami v Republiki Srbiji in v Republiki Črni Gori zaradi izvajanja Resolucije varnostnega sveta OZN št. 757/92 in Resolucije št. 820/93.</p>
                  <p>Tisk oziroma informacija je tudi blago, ki se ovrednoti na trgu, ne glede na to, da gre za obliko blaga, ki posega v javno sfero. Dejstvo je, da določene pravne osebe preko satelita posredujejo Republiki Sloveniji televizijski program iz Republike Srbije in Republike Črne Gore. To pomeni, da posamezniki oziroma pravne osebe, ki omogočajo posredovanje takšnih informacij z navedenega področja, kršijo določbe zgoraj navedenih resoluciji. Opozarjam, kolegice in kolegi, predvsem pa Vlado, da ti prenosi pomenijo državni program TV Beograd 1, kar je velika razlika od eventualnega prenosa programa, ki pa ni na satelitu Studija B ali česa podobnega v Beogradu. To je velika razlika. Se pravi, režimski program. Hkrati se skozi navedene informacije največkrat širijo zgodovinske resnice, ki ne ustrezajo resničnim dejstvom, ter spodbujajo tako k nestrpnosti, kot tudi nasilju oziroma vojni. Gre za specifično obliko in način manipuliranja tako z javnostjo kot z objektivnimi dejstvi, zato se tudi zastavlja vprašanje ali prenos takšnih programov ne pomeni kršitve določb 63. člena Ustave Republike Slovenije.</p>
                  <p>Zadnji primer iz Maribora, kjer so pooblaščeni delničarji v kabelsko razdelilnem sistemu Tabor d.d. Maribor dosegli v družbi vključitev zgoraj navedenega programa in s tem povzročili množično ogorčenje med 17.500 naročniki. Ogorčenje prehaja tudi v grožnjo z nasiljem. Ta primer dokazuje, da je uporaba 63. člena ustave Republike Slovenije upravičena in nujna.</p>
                  <p>Menim, da mora Vlada Republike Slovenije spoštovani mednarodne resolucije in da bo ukrepala tudi v tem primeru.</p>
                  <p>Imam še eno poslansko vprašanje, ki bi ga pa rad prebral sedaj in je tudi nehote in, moram reči, z mojim neznanjem povzročilo že rahel politični konflikt med strankami, zato pa toliko bolj prosim prisotne, da to vprašanje (je 10 dni že napisano približno) pozorno poslušajo. Sprašujem Vlado Republike Slovenije in Ministrstvo za zunanje zadeve, kdo so bili slovenski predstavniki, ki so se pogovarjali s podpredsednikom hrvaškega Sabora in predsednikom parlamentarnega odbora za mednarodne odnose dr. Žarkom Domljanom in podprli stališče, da bi se tudi Slovenija lahko vključila v prihodnjo konfederacijo s Hrvaško in Bosno in Hercegovino. Dr. Žarko Domljan je takšno stališče slovenskih predstavnikov sporočil političnemu svetovalcu predsednika Evropske banke za obnovo in razvoj Lucasu van Hornu. Zato zahtevam natančne podatke in pojasnila, kdo so tisti posamezniki, ki si upajo nasprotovati večinsko izraženi plebiscitni volji Slovencev in slovenskih državljanov in kakšen je njihov osebni interes, da se nas drznejo komaj po treh letih samostojnosti in neodvisnosti Slovenije ponovno porivati na balkanski sod smodnika, v vojno, v revščino, nespoštovanje človekovih pravic in  avtokracijo. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi kdo takoj odgovarjati? Prosim, gospa Vojka Ravbar, državna sekretarka, izvolite. Opozarjam tudi, da se bližamo koncu dveh ur in da se bomo držali tega, da samo dve uri traja ta točka dnevnega reda, ne glede na število prijavljenih. Prosim.</p>
               </sp>
               <sp>
                  <speaker>MAG. VOJKA RAVBAR:</speaker>
                  <p>Hvala. Spoštovani predsedujoči, spoštovane poslanke in poslanci! V zvezi s postavljenim vprašanjem gospoda Kopšeta, ki se nanaša na kršitev določb resolucije Varnostnega sveta OZN, št. 757/92 ter 820/93 bi rada povedala naslednje.</p>
                  <p>Vlada Republike Slovenije je takoj po uveljavitvi resolucije Varnostnega sveta v embargu Srbije in Črne gore v Sloveniji ustanovila medresorsko komisijo, katere naloga je proučitev vseh mejnih primerov, kjer pravno ni povsem jasno, ali nek primer pomeni kršenje navedenega embarga ali pa ne. Vlada te koordinacije je tudi usklajevanje in njene naloge so usklajevanje aktivnosti vseh organov v Sloveniji v zvezi z izvajanjem embarga. Npr. tu so vključeni tudi organi za notranje zadeve, carinski organi, razne inšpekcije in ministrstva, ki jih posamezen primer zadeva. Ta koordinacija je pred več kot letom dni obravnavala tudi vprašanje prihajanja srbskega tiska - takrat je bil tisk vprašljiv - v Slovenijo in takrat ugotovila, da se sankcije nanašajo le na gospodarske stike ter stike na drugih področjih, ko gre za predstavljanje organov in inštitucij Srbije oz. Črne gore. Zato je podala stališče, da ta tisk lahko prihaja v Slovenijo, če ne gre za finančne transakcije v povezavi s tem informativnim tiskom. Ta opredelitev je bila sprejeta na osnovi in v skladu z duhom konvencije UNESCO o svobodi pretoka informacij.</p>
                  <p>Navedena koordinacija še doslej ni obravnavala problematike prestrezanja satelitskega programa s strani nekaterih privatnih kabelskih TV mrež in posredovanja v teh mrežah. Navedena koordinacija, seveda tudi Vlada Slovenije, bo proučila ta vprašanja, še posebej vprašanje, ali je predvajanje satelitskega programa TV Srbija, o katerem ste danes govorili tudi, predstavlja kršenje 63. člena ustave Republike Slovenije, kjer je prepovedano spodbujanje k neenakopravnosti, nestrpnosti, nasilju in vojni. Na podlagi poglobljene strokovne in mogoče tudi politične proučitve tega vprašanja, bo Vlada podala pisni odgovor in tudi nemudoma ustrezno s tem ukrepala. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Dodatno vprašanje, dve minuti gospod Kopše.</p>
               </sp>
               <sp>
                  <speaker>JOŽEF KOPŠE:</speaker>
                  <p>Gospe sekretarki najlepša hvala, vendar bi opozoril na nekatere nejasnosti. Tisk je lahko privatni, je lahko nepolitičen, je lahko drugačne vrste in mi je tudi razumljivo kot državljanu, da je možno glede na citirano UNESCO-vo priporočilo, da se te stvari menjavajo. Tukaj pa gre za konkretno stvar, za državni program TV in to je dejstvo, državni program TV države, ki je pod blokado, in vprašanje je kršenje resolucije, 63. člen, pa upam, da ga boste tudi razložili.</p>
                  <p>Razliko vidim v tem, da mogoče malo lažje gospe Ravbarjevi pojasnim, v čem vidim razliko. Ta satelitski program, ki se preko satelita daje, satelit je last privatne družbe in je: eksteritorialen, ker je v vesolju. Ta možnost, da neka država ali neka informacija preide preko satelita, je čisto trgovske narave, se pravi, informacija je blago v tem primeru in onemogočeno je recimo državam, ki spoštujejo blokado, da satelitu preprečijo zaradi navedenih dejstev. Ni možno pa kršiti v državi, ki je priznala resolucijo OZN s tem, da privatne osebe ali pa družbe kršijo s tem, da pomagajo posredovati to. Posredovanje tega, po mojem, je kršenje in upam, da bo tudi ta medresorska komisija to ugotovila. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Tone Peršak. Prosim. Mislim, da je to bolj komentar. Dodatnega vprašanja niste postavili. Želi kdo odgovoriti ustno na to vprašanje, kdo se je pogovarjal s gospodom Domljanom? Očitno o tem, gospod Kopše, nihče nič ne ve. Mislim, da je tudi to odgovor na vaše vprašanje, upam. Izvolite gospod Peršak. Jaz samo pravim, da ne vidim nikogar, ki bi želel na to vprašanje ustno odgovoriti, gospod Kopše.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovani člani Vlade, spoštovani poslanci! Vladi bi rad postavil dve ali pa dvoje vprašanj.</p>
                  <p>Prvo v zvezi z uresničevanjem zakona o bankah in hranilnicah, 9. člen, in v zvezi z uresničevanjem dveh sklepov oz. dopisov guvernerja Banke Slovenije dr. Franceta Arharja z dne 3. decembra 93 in 3. maja 94. O pogojih za uskladitev dovoljenj zaposlovanja bank zastavljam Vladi Republike Slovenije dvoje podvprašanj, da tako rečem.</p>
                  <p>1. Zakaj Vlada Republike Slovenije posameznim bankam, ki so se svoj čas zanesle za verodostojnost slovenske Vlade, ne ravna v skladu s t.i. protokolom glede povrnitve izpadlega dohodka bankam, ki so v času pomanjkanja deviz izplačevale varčevalcem po 500 DEM, ki ga je podpisal tedanji finančni minister gospod Dušan Šešok.</p>
                  <p>2. Kako pravočasno rešiti vprašanje obresti za devizne depozite slovenskih bank v nekdanji Narodni banki Jugoslavije glede na to, da je zakon, ki to poskuša reševati šele pred drugo obravnavo. Povezano pa je to s časom, v katerem morajo banke doseči določeno višino jamstvenega kapitala zato, da lahko ohranijo, bom rekel, samostojnost.</p>
                  <p>Vprašanji sta posebej utemeljeni zato, ker bi rešitev teh dveh vprašanj omogočilo marsikateri slovenski banki doseči potrebno višino jamstvenega kapitala za zadržanje dovoljenja za poslovanje. Gre pa v več primerih za banke, ki so zelo bliže temu, da bi izpolnile te pogoje in ki so zelo pomembne za razvoj območij v središčih, v katerih delujejo. V zvezi s tem nameravam vložiti tudi pobudo za ponoven premislek o teh pogojih oz. o tem, kako hitro omogočiti, da bi posamezne banke lahko ostale samostojne, ker so imele v preteklosti in še vedno imajo zelo pomembno vlogo v razvoju svojega okolja.</p>
                  <p>Drugo vprašanje pa je v zvezi z obljubljeno pomočjo oziroma z obljubljenimi posebnimi ugodnostmi članom in članicam Združenja slovenskih žičničarjev v zvezi z odpravo problemov, ki so posledica tako imenovanih "zelenih zim". Predstavnikom Združenja slovenskih žičničarjev so posamezni predstavniki Vlade Republike Slovenije večkrat obljubljali, da bodo, podobno kot kmetijstvo ob odpravljanju posledic raznih naravnih nesreč, deležni finančne pomoči države in posebnih ugodnostih pri posojilih za odpravo posledic tako imenovanih "zelenih zim" in usposobitev smučišč za umetno zasneževanje. Zelene zime so za to panogo enako pogubne kot suše za kmetijstvo v deželi brez urejenih namakalnih sistemov. Po vseh teh obljubah in pripravi ter predložitvi ustrezne dokumentacije pa žičničarji iz Vlade niso deležni odziva. Sprašujem Vlado Republike Slovenije, kaj je z obljubljeno pomočjo oziroma, ali namerava to pomembno panogo, s</p>
                  <p>katero se povezuje cela vrsta drugih panog - od hotelirjev in tako naprej, do vprašanj demografsko ogroženih območij, kajti smučišča so pretežno na takih območjih, prepustiti samo sebi, ob vseh omenjenih posledicah, ki so že povzročile, da so naši smučarski centri vse manj konkurenčni z bližnjimi smučarskimi centri, recimo v Avstriji, severni Italiji. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Glede na to, da se naš čas izteka, prosim za kratke ustne odgovore. Gospod Gaspari, minister za finance, ostalo bomo pa uredili v pisni obliki. Hkrati prosim vodje poslanskih skupin, da zagotovijo prisotnost poslank in poslancev v dvorani, da bomo lahko nadaljevali z drugimi točkami dnevnega reda. Izvolite.</p>
               </sp>
               <sp>
                  <speaker>MAG. MITJA GASPARI:</speaker>
                  <p>Gospod podpredsednik, gospe in gospodje! Odgovor na prvo vprašanje gospoda Peršaka, ki se deloma nanaša na Ministrstvo za finance, deloma na Banko Slovenije. Drugi del odgovora je potrebno postaviti neposredno Banki Slovenije. Ko gre za protokol, ki je bil omenjen, predpostavljamo, glede na pisno vprašanje, da je vsebina tega vprašanja vezana na rešitve v zakonu o spremembah in dopolnitvah zakona o bankah in hranilnicah. To sprašujem zato, ker je vprašanje nekoliko nejasno postavljeno. Če sem prav razumel bi v tem kontekstu odgovoril. Ta zakon je postavil določene mejnike za kapitalsko ustreznost bank, kar pomeni količino oziroma vrednost kapitala v odnosu na tako imenovano tvegano aktivo posamezne banke. Te zneski so do jeseni letošnjega leta 30 milijonov mark in do naslednjega istega obdobja v naslednjem letu 60 milijonov mark. Zakaj takšna določba, je po vsebini popolnoma jasno. Ta trenutek v Sloveniji deluje 33 bank, ki s svojo velikostjo in znanjem ter potencialom ne zadovoljujejo načina, kako bi moral bančni sistem v Sloveniji delovati, če bi želel biti narodnogospodarsko učinkovit. Drugače povedano, preveč denarja oziroma sredstev se izgublja za finančno posredovanje glede na končni učinek, ki naj bi ga tako posredovanje imelo na gospodarska gibanja. Zaradi tega takšna odločitev Banke Slovenije, ki je po zakonu zadolžena za to, da skrbi za stabilen in učinkovit finančni sistem. Kot mi je znano bo Banka Slovenije vztrajala, da se ti kriteriji v praksi tudi spoštujejo, kar bo pripeljalo do manjšega števila močnejših bank v slovenskem prostoru, ki bodo bolj konkurenčne v bodoče potencialnim novim bankam, ki bodo morda prihajale iz tujine na slovenski bančni trg.</p>
                  <p>Vprašanje je vezano na protokol, bila je dobljena ena od tožb poslovnih bank proti državi. V zvezi s tem protokolom pri drugih tožbah Vlada oziroma država utemeljuje razloge, zakaj potem protokol ni mogel delovati v fazi izplačila kakršnihkoli obveznosti bankam in danes ne bi rad ustno to podrobneje razlagal, je pa to seveda pisno bistveno bolj podrobno obrazloženo. Hkrati je v parlamentu v parlamentarni proceduri zakon o izplačanih hranilnih deviznih vlogah, ki je že šel skozi prvo obravnavo in je parlament oziroma Državni zbor postavil nekatere zahteve za njegovo drugo branje, ki jih bo Vlada upoštevala in tako zakon tudi pripravila.</p>
                  <p>Neposredno trditi, da je od tega odvisno, ali bodo posamezne banke izpolnile kriterije ali ne, je nekoliko prenagljena trditev. To ni bistveni kriterij za to, da bodo lahko posamezne banke izpolnile take pogoje, vsaj po podatkih, s katerimi mi razpolagamo o zaključnih računih in pa revizijskih pregledih posameznih bank.</p>
                  <p>Mimogrede, nekatere banke, ki naj bi beneficirale tudi iz tega zakona, so že pridobile ugodnosti zakona o železarskih obveznicah in ravno to je sporno vprašanje, kako rešiti v zakonu o izplačanih hranilnih vlogah, da posamezne banke ne bi bile v različni izhodiščni poziciji. Zaradi tega bo za drugo obravnavo zakon o izplačanih deviznih hranilnih vlogah temu primerno tudi usklajen, kot sem rekel, v skladu s pripombami, ki jih je imel Odbor za finance in tudi Državni zbor.</p>
                  <p>Sam sprejem teh določil bo pomagal bankam predvsem pri tem, da nekatere sedanje terjatve, ki jih ne morejo vrednotiti kot kvalitetne za zamenjavo za ustrezne državne papirje, lahko ovrednotijo kot kvalitetne. Je pa tudi hkrati res, da so bili revizorji, ki so pregledovali banke opozorjeni, da je zakon v postopku in da to na ustrezen način pri pregledu posameznih bank upoštevajo. Vlada ne more zagotoviti, da bo zakon, ki je v parlamentu, tudi sprejet, je pa v bistvu kot Vlada predlagala v sprejem takšen zakon.</p>
                  <p>Mislim, da zaradi nedokončno rešenega vprašanja že izplačanih deviznih hranilnih vlog nobena banka v tem trenutku ne bo trpela negativnih posledic zaradi revizorskih poročil, kar bi pomenilo - bom rekel - likvidnostne posledice za posamezno banko. Vprašanje zadostnega kapitala pa ni neposredno povezano samo s tem zakonom, ampak tudi s ustrezno politiko kapitalizacije tistih, ki so lastniki posameznih bank v Sloveniji. Nekatere banke, ki do sedaj niso izpolnile kriterijev za 30 milijonov nemških mark, ali drugo leto za 60 milijonov, bodo težko to izpolnile tudi ob sprejetju takega zakona. To se pravi, da je predvsem na njih, da ugotovijo, ali želijo ostati samostojne banke ali se želijo z drugimi bankami povezati v večje bančne skupine, ki bodo zagotovile takšne kriterije. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Izvolite, gre še za drugo vprašanje. Vse prisotne, ki so prispeli kasneje, pa opozarjam, da bomo potem prešli na naslednjo točko dnevnega reda, zato jih prosim, da ostanejo v dvorani. Izvolite. Gospod Ivo Banič, državni sekretar v Ministrstvu za gospodarske dejavnosti.</p>
               </sp>
               <sp>
                  <speaker>IVO BANIČ:</speaker>
                  <p>Dame in gospodje! Ministrstvo za gospodarske dejavnosti je kot resorno ministrstvo že od lanskega leta poskušalo z upravljalci žičnic poiskati rešitve za "zelene zime". Žal, stvari niso preproste, ker gre pri žičničarjih za hudo razpršitev in ni nobenega sodelovanja med upravljalci žičnic. Drugič, upravljalci žičnic nimajo nobene povezave s tistimi, ki imajo infrastrukturo, ki to koristijo - to so hoteli, turistični objekti, restavracije in tako naprej. To poskušamo vzpostaviti, vendar je to odločitev samih upravljalcev žičnic in hotelov, in to je zelo težko poravnati. Mi smo do sedaj ugotovili, da je posledica teh "zelenih zim" približno izguba 600 milijonov tolarjev pri vseh žičničarjih, čeprav te izgube niso ustrezno dokumentirane z njihove strani.</p>
                  <p>Mi smo predlagali žičničarjem, da bi izdelali poslovne načrte, znotraj katerih bi vzpostavili neko razmerje med potrebnimi sredstvi, med vlaganji in med donosi, ter učinki, ki bi jih imeli iz tega posredno hoteli in ostali, da bi to ravnotežje vzpostavili. Vendar, do teh poslovnih načrtov do sedaj še nismo prišli, čeprav smo ponudili ustrezno pomoč tudi pri izdelavi tega.</p>
                  <p>Rekel bi še, da je Ministrstvo za delo pri tem izdatno pomagalo s svojimi sredstvi in je v zadnjem času s svojimi sredstvi pokrilo čez 1.000 delovnih mest. Ministrstvo za gospodarske dejavnosti je s svojimi jamstvi pomagalo, da so žičničarji dobili kreditne linije. Vendar mislimo, da bo rešitev tega problema možna samo takrat, ko bodo upravljalci žičnic doumeli to dejavnost kot poslovno dejavnost in bodo poskušali to dejavnost povezati s hoteli in s tistimi, ki imajo direktne koristi, potem bodo tudi našli ustrezne naložbenike, ministrstvo pa bo storilo, da podpre take procese. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Preden zaključim to točko dnevnega reda in ponovno prosim, da se zagotovi sklepčnost v dvorani, bom povedal naslednje. Glede na to, da smo do sedaj tako delali kot danes, sem pustil, da so vprašanja in pobude šle tako kot so šle. Za to je določeno dve uri in dve uri ta točka tudi traja. Vendar, poslovnik odreja, da ima poslanec ali poslanka pravico v treh minutah - in ne več - postaviti vprašanje in ne vprašanja, eno samo vprašanje za takojšnji ustni odgovor. Če ima več vprašanj, se mora prijaviti večkrat in večkrat dobiti besedo, seveda, šele potem, ko so vsi drugi, ki so se prijavili, že dobili besedo. Potem je možno 10 minut odgovora na vprašanje in končno v dveh minutah dati dodatno eno vprašanje. Tako kot sedaj poteka ta točka dnevnega reda ima tisti, ki prej pride na vrsto, možnost, ki jo v glavnem tudi izkoristi, da 10 minut postavi čim več vprašanj, imamo potem več 2-minutnih odgovorov, in potem sledi običajno, ne vedno, vendar zelo pogosto, še pet minut, ko poslanec odgovarja sam na svoja vprašanja, namesto, da bi postavljal dodatnega.</p>
                  <p>Predlagam, da na naslednji seji to zadevo uredimo v skladu s poslovnikom. Se pravi tako, kot sem na začetku povedal in če ima kdo na to kakšen ugovor, naj prosi za dodatno obrazložitev poslovniške komisije, če se s to obrazložitvijo ne strinja. Danes so od prisotnih v dvorani ostali štirje brez priložnosti, da dobijo besedo. To je gospod Miran Potrč, gospod Janez Podobnik, gospod Rafael Kužnik in gospod Franc Potočnik. Razmerje v zastavljanju vprašanj in odgovorov je sicer v skladu s poslovnikom, kar se tiče razmerij med pozicijo in opozicijo. Mislim, da je potrebno pri tej točki uvesti več reda kot ga imamo ta trenutek. Proceduralno pa želi gospod Franc Potočnik besedo. Izvolite!</p>
               </sp>
               <sp>
                  <speaker>FRANC POTOČNIK:</speaker>
                  <p>Spoštovani podpredsednik, spoštovani poslanke in poslanci, s tem kar je gospod Kreft povedal, se globoko strinjam. Danes predlagam, da imajo ti štirje poslanci</p>
                  <p>možnost, da zastavijo ustno vprašanje, saj so tudi člani ali predstavniki Vlade dve uri in 10 minut čakali na to, da bi to lahko odgovorili. Predsedujoči je tudi na začetku povedal, da bomo točno ob 12.00 začeli naslednjo točko. Zdaj je ura 10 minut čez 12.00, ker točno ob 12.00 nismo začeli, bi predlagal, da se nam dopusti. Svoje vprašanje bom postavil v eni minuti, če bom dobil to besedo, da danes to točko dokončamo, da pa se seveda naprej držimo tega kar je rekel predsedujoči. Če sta bili na razpolago dve uri in je bilo prijavljenih 10 poslancev, se lahko tudi ugotovi, koliko ima vsak na razpolago, ne pa to, da nekateri imajo predavanja, drugi pa ne moremo priti do besede. Seveda pa tudi menim, da ta čas tudi ne bi smel biti omejen, ker imajo vendarle nekatere, sploh opozicijske stranke, eno od možnosti, da povejo ali povprašajo o stvareh, ki jih zanimajo, pa sicer v normalni proceduri nimajo te možnosti. Torej predlagam, da danes naredimo to, da ti štirje poslanci še lahko postavijo kratka vprašanja v skladu s poslovnikom oziroma s tem, kar je predlagal predsedujoči, da se potem naslednjikrat držimo reda.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Žal se sam tej prošnji ne bom odzval in sicer zaradi tega, ker če bi se, bo naslednjič isto. Hkrati pa bi rekel, da je možno postaviti vprašanje in dobiti odgovor vsak trenutek in vsak dan. Gre za posebno obliko, ki je ravno zato časovno omejena. Imamo možnost sklicati tudi posebno sejo. Tudi tako pobudo je možno dati, ki bo samo za vprašanja in odgovore, če gre za to utesnjenost, vendar gre za posebno obliko, v kateri gre za ustno postavljena vprašanja z željo po takojšnjem ustnem odgovoru. Strinjam se, da je stvar krivična do teh štirih, ki niso dobili besede. Vendar, če dam sedaj še komu besedo, moram dati vsem štirim in to bo pomenilo, da se tudi naslednjič ne bo nič spremenilo. Treba je tistim poslankam in poslancem, ki zlorabljajo to točko dnevnega reda na račun drugih, pač preprosto dopovedati, da tega ne morejo početi, ker sicer, če bomo sedaj spet nadaljevali, bomo morali tudi naslednjič. Opravičujem pa se vam štirim. Če pa želite in insistirate na tem predlogu, bom dal pa to na glasovanje, ker sem to dolžan.</p>
                  <p>Torej, dajem na glasovanje predlog gospoda Franca Potočnika, da to točko dnevnega reda nadaljujemo do konca.  Že sedaj nismo sklepčni in kot vidite že sedaj nismo delali po poslovniku. Ponovno prosim, da ugotovimo sklepčnost za vse tiste, ki ste prišli kasneje. Glasujemo o predlogu, da točko dnevnega reda z vprašanji in pobudami poslank in poslancev dokončamo. Ugotovimo sklepčnost! (50 prisotnih.)</p>
                  <p>Kdo je za? (29 poslancev.) Je kdo proti? (8 poslancev.)</p>
                  <p>Hvala lepa. Besedo ima gospod Miran Potrč. Izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. V spremembo zakona o dohodnini smo uvedli tudi novost, s katero smo želeli upravičeno obdavčiti prodajo poceni kupljenih družbenih stanovanj. Toda izvajanje tega zakona povzroča v praksi tudi nekatere nelogičnosti. Do obračuna davka od dobička iz kapitala prihaja tudi pri zamenjavi stanovanj. Pri tem mnogokrat zamenjava niti ni špekulativna, saj pride do nje, recimo, zaradi selitve v drug kraj tudi zaradi</p>
                  <p>službenih potreb. Še bolj nesprejemljivi pa so primeri, ker mlade družine z nakupom ali z zamenjavo želijo pridobiti večje stanovanje in to večje stanovanje ni pridobljeno na podlagi stanovanjskega zakona ali pa ga prodaja gradbeno podjetje. V tem primeru mora mlada družina doplačati razliko v ceni stanovanja in plačati prometni davek, kar je normalno, ampak poleg tega plačati še davek od dobička iz kapitala, čeprav nobenega dobička ni pridobila in pri tem torej ne gre za noben finančni tok. Prepričan sem, da zakonodajalec ob sprejemu zakona o dohodnini takšen dobička, ki ga dejansko ni, ni želel obdavčiti, ampak samo tistega, ki bi dejansko nastal. Zato sprašujem Vlado Republike Slovenije, ali je davčna uprava pri izvajanju določb zakona od dobička iz kapitala že ugotovila navedene in temu primerne in podobne nelogične in škodljive posledice zakona? Ali Vlada pri opisanih in drugih podobnih primerih šteje posledice zakona za sprejemljive? Ali namerava, in kdaj bo ocenila te nelogičnosti in eventualno predlagala spremembe? In končno, kako bo Vlada ravnala v primerih, ko so bile na podlagi navedenih določb zakona že izdane pravnomočne odločbe o plačilu davka od dobička iz kapitala? Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, izvolite. Gospa Milojka Kolar, državna sekretarka v Ministrstvu za finance.</p>
               </sp>
               <sp>
                  <speaker>MILOJKA KOLAR:</speaker>
                  <p>Spoštovani zbor, spoštovani poslanec gospod Miran Potrč! V zvezi z vašim poslanskih vprašanjem bi glede na to, da je to, bom rekla širša problematika izvajanja tega zakona o dohodnini, na katero ste opozarjali, in glede na to, da smo dejansko šele včeraj dobili to vaše vprašanje, vam bomo posredovali odgovor pisno.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite dodatno? Hvala lepa. Besedo ima gospod Janez Podobnik. Izvolite. Gospod Rafael Kužnik se je odpovedal ustnemu vprašanju.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovan! Hvala za besedo. V Poročevalcu št. 16, 21. aprila, sem dobil odgovor Vlade na moje vprašanje glede prodaje Elana v stečajnem postopku. Povedati moram, da ta odgovor Vlade zame ni bil zadovoljiv, kajti v tretjem odstavku tega odgovora Ministrstvo za gospodarske dejavnosti trdi, citiram: "Tovarna Elan je bila prodana na dražbi v vrednosti 31,8 milijona mark tečajne vrednosti aktive, brez neto vrednosti kvalificiranih dolgov," - konec citata. Vrednost 31,8 milijona mark nikakor ni bila tečajna vrednost aktive, pač pa le višina, do katere je bilo na dražbi licitirano. Izklicna cena je bila 22 milijonov DEM in je v dve uri trajajoči dražbi z dvigi po 100 tisoč DEM narasla na končni znesek. Sicer pa je bilo podjetje po nalogu sodišča strokovno ocenjeno na 75 milijonov DEM in pred to dražbo že dvakrat neuspešno prodajano za izklicno ceno 56 oziroma 42 milijonov marki.</p>
                  <p>Še večji nesmisel pa je trditev v četrtem odstavku odgovora, da je, citiram: - "Proces konvertiranja takratnih domačih dolgov Elan-ovih upnikov v lastniške deleže je omogočil po takrat veljavni zakonodaji prehod večinskih delniških pravic v</p>
                  <p>hrvaške roke" - konec citata. Ta trditev je v nasprotju z zakonom o prisilni poravnavi stečajev in likvidacij. Pri prodaji Elan-a nikakor ni šlo za konverzijo dolga v lastniške deleže, pač pa za povsem preprosto kupoprodajo. In po omenjenem zakonu omenjene konverzije, ne le da ni, ta zakon vem, da je ni omogočal, pač pa jo je izrecno prepovedal. O sumljivem in protizakonitem postopku prodaje pa pričajo trije dokumenti. Prvi, zapisnik o poteku dražbe Temeljne Banke Slovenije in SDK o veljavnosti garancije Medjimurske banke, s katero je Komel d.o.o. pristopil k licitaciji.</p>
                  <p>Drugič, Banka Slovenije in SDK sta menila, da omenjena garancija v Sloveniji ne more biti veljavna, ker Medjimurska banka nima velikega pooblastila in nerezidenčnega računa z  dobroimetjem v Sloveniji; pa še  izdana je v višini, ki znatno presega garancijsko sposobnost Medjimurske banke. V tej zvezi bi prosil Vlado, da mi na ta moja stališča odgovori.</p>
                  <p>Prav tako pa bi postavil Vladi Republike Slovenije oziroma Ministrstvu za gospodarske dejavnosti vprašanje, zakaj še ni predana namenu nova transformatorska postaja 110/20, ki je bila zgrajena v Idriji? Rad bi poudaril, da je prav problematika slabe oskrbe z električno energijo, ki je celo delovala kot zaviralni element za industrijo v Idriji in Spodnji Idriji, da ji je po vrsti let uspelo, da je bila ta moderna postaja zgrajena in svečano odprta, novembra 1993. Sprašujem, zakaj še do danes ta postaja ni bila vključena v omrežje? Kako je mogoče, da tako pomemben elektroenergetski objekt, tako draga investicija ostaja neizkoriščena, čeprav bi se amortizacija zanjo pokrila z izgubami energije v dolgih in zastarelih napajalnih vodih 35-kilovoltnega omrežja? Če je res razlog - imam tukaj cel kup dokumentacije, raznih odločb in dopisovanj - če je res razlog nekakšni konflikt oziroma nerazumevanje med Elektro Primorsko in Elektro Slovenije, potem seveda sprašujem oziroma se mi postavlja vprašanje odgovornosti ministrstva oziroma državnega sekretarja, da tako pomemben objekt še vedno ni vključen. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, izvolite.</p>
               </sp>
               <sp>
                  <speaker>IVO BANIČ:</speaker>
                  <p>Dame in gospodje o prodaji Elana smo odgovarjali večkrat in to je sedaj že tretje vprašanje v tej zvezi. Torej, tako oblikovanega vprašanja še nismo imeli in bi rabili nekaj časa, da proučimo te navedbe, vendar v osnovi ostajajo še vedno dejstva, ki so bila. Elan je zašel v stečaj, Elan je bil prodan na dražbi. Najvišja ponujena cena je bila 31,8 milijona mark in tisti, ki je bil pripravljen to ceno plačati, je Elan kupil. Dejstvo, da so dali to hrvaška podjetja oziroma hrvaške banke, tega z ničemer ne spremeni, ker je vsak imel pravico licitacije.</p>
                  <p>Naj povem še to, da so medtem končani procesi v zvezi z Elanom in so bile izrečene tudi nekatere obsodbe, tako da menimo, da je bil tudi ta del tega problema ustrezno pokrit, saj domnevamo, da je bila preiskava v tej zvezi opravljena ustrezno. Vendar, kljub temu bomo še enkrat proučili vprašanje gospoda</p>
                  <p>Podobnika in v kolikor je kaj odprtega, bomo na to pisno odgovorili. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite postaviti dodatno vprašanje, gospod Podobnik? (Ne.) Besedo ima gospod Franc Potočnik, izvolite.</p>
               </sp>
               <sp>
                  <speaker>FRANC POTOČNIK:</speaker>
                  <p>Spoštovani! V krogih, ki kmetom in kmetijstvu niso  naklonjeni, se pogosto poudarja, da je prevelika zaščita slovenskega kmetijstva največja ovira za vstop Slovenije v GATT. Sam menim, da to ni res, da pa ne bi bilo nesporazumov, sprašujem Vlado, kakšna je zaščita na področju teh najpomembnejših panog kmetijstva v Sloveniji, na področju prireje govejega in prašičjega mesa ter proizvodnje mleka in predelave teh pridelkov in kako so zaščiteni slovenski sadjarji, vinogradniki oz. vinarji. In, če je možna primerjava, kako so, npr. te panoge v kmetijstvu zaščitene v Avstriji, Nemčiji, Švici, Franciji in Italiji. Mislim, da je to zelo pomembno vprašanje, da bo odgovor preprečil nadaljnje nesporazume.</p>
                  <p>Drugo vprašanje. Vlada je v svojem programu za sanacijo posledic suše v letu 93 med drugim tudi sprejela priporočilo bankam, da prizadetim po suši odložijo plačilo anuitet za eno leto. Kolikor sem seznanjen, se banke niso temu odzvale, pa bi prosil tudi predstavnika Vlade, da pove, kako so pravzaprav na to priporočilo reagirale, da bomo potem, ob naslednjih podobnih primerih, naprej lahko vedeli, kakšno težo imajo priporočila Vlade npr. bankam. In prav tako je takrat Vlada tudi sklenila, da bo regresirala realno obrestno mero za investicijske kredite za lansko leto vsem tistim, ki so utrpeli škodo zaradi suše. Občinske komisije so neka navodila dobile v tej zvezi in me tudi zanima, ali je bil ta sklep realiziran oz. če še ni bil realiziran, kdaj bo realiziran. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Ja, izvolite. Prosim. Gospod Ivan Obal, državni sekretar v Ministrstvu za kmetijstvo in gozdarstvo.</p>
               </sp>
               <sp>
                  <speaker>IVAN OBAL:</speaker>
                  <p>Hvala lepa. Spoštovane gospe in gospodje poslanci. Odgovor na prvo vprašanje je naslednji.</p>
                  <p>Vse do sprejetja zakona o posebnih dajatvah in metodologije o ugotavljanju vhodne in uvozne ter določanja posebnih dajatev, ker je bilo objavljeno in začelo veljati s 1.8. v lanskem letu, smo v Sloveniji uporabljali kombinirano zaščitno politiko domače kmetijske pridelave in predelave, s tem, da smo določali uvozne kvote in fiksne prelevmane. Takrat smo ugotovili, da je bilo določanje uvoznih kvot nezadostna zaščita in da je bil tudi fiksni prelevman daleč pod tistim, ki se uveljavlja v Evropi. Znašal je namreč komaj 10% prelevmanov, ki jih za področje, o katerih je spraševal poslanec, uporabljajo države v Evropski uniji.</p>
                  <p>S sprejetjem omenjenega zakona, ki je metodološko popolnoma povzel obliko zaščite tako držav Evropske unije kot tudi drugih nekaterih srednjeevropskih držav, smo pridobili sodoben in v Evropi popolnoma sprejemljiv način zaščite domačega pridelovalca in predelovalca. Zakon in pravilnik omogočata Vladi</p>
                  <p>Republike Slovenije sprejemanje ustreznih višin posebnih dajatev, ki ščitijo domačega pridelovalca najmanj do vzpostavitve enakopravnega odnosa, ko se pojavlja v konkurenci z uvoženim blagom. Zakon in metodologija predvidevata tudi seznam kmetijskih pridelkov in živil, za katere je pri uvozu potrebno plačati posebno dajatev, ki se objavlja hkrati s predpisano ravnijo te dajatve. Višino posebnih dajatev določa Vlada, v tem trenutku so določene zgornje meje, ki se pa uveljavljajo pri proizvodih, za katere ste spraševali, do višine približno 50%, kar je v Evropi. Velika večina drugih je pa daleč pod tistim, kar uporablja Evropa.</p>
                  <p>Mi bomo podobno obliko zaščite, torej z gornjimi mejami, tudi podrobneje predstavili v Državnem zboru oz. v komisijah v naslednjem tednu, ko bomo predstavili način zaščite, ki je bil dogovorjen ob pristopu k sporazumu GATT. Poleg posebnih dajatev, o katerih je bilo govora, po istem zakonu uveljavljamo tudi posebne carinske prelevmane oz. posebne dajatve, ki se uporabljajo pri uvozu predvsem sezonskega sadja oz. tudi drugih kmetijskih pridelkov. Za ta zakon je značilno - pa bi želel posebej poudariti tudi to, da se te dajatve plačujejo v proračunu Republike Slovenije in se vodijo na posebnem računu.</p>
                  <p>Ministrstvo za kmetijstvo in gozdarstvo ocenjuje, da je oblika zaščite ustrezno urejena, da pa je zaradi nekaterih določil v zakonu hitrost predpisovanja in ukrepanja razmeroma počasna in toga, zato bo v tem smislu pripravilo tudi predloge za spremembo tega zakona.</p>
                  <p>Kar se tiče drugega vprašanja, ki se nanaša na to, ali so se banke odzvale na poziv Ministrstva za finance, ki je v skladu s sklepom Vlade takšen poziv naslovil na banke, moram reči, da po obvestilih, ki smo jih dobili, ni nobena banka odložila teh kreditov, pač pa se je velika večina hranilno-kreditnih služb odzvala temu vabilu in v ta namen je bilo potem tudi rezerviranih za pokrivanje teh razlik, tako kreditov za osnovna sredstva kot tudi kreditov za tekočo proizvodnjo, 300 milijonov tolarjev. V tem tednu smo namreč odložili te kredite do junija v letošnjem letu, torej v tem tednu bodo odposlane pogodbe posameznim občinam v skladu s programom odprave teh posledic. Občine so pa sicer že seznanjene z višino zneskov, ki so namenjeni za ta namen, tako da se bodo poračuni teh obresti opravili do meseca junija v letošnjem letu.</p>
                  <p>Podrobno poročilo o tem in o celotni tej aktivnosti bomo podali po mesecu juniju Državnemu zboru. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želite postaviti dodatno vprašanje? (Ne.) S tem zaključujem to točko dnevnega reda, za katero ponovno ugotavljam, da čim smo jo nadaljevali, so vsi odšli iz dvorane, kar dodatno dokazuje, da ta točka dnevnega reda izgublja vsakršen smisel.</p>
                  <p>Prehajamo na 19.a točko, to je predlog zakona o začasni prepovedi lastninskega preoblikovanja podjetij, ki prirejajo igre na srečo, kjer smo sredi hitrega postopka ostali smiselno na začetku druge obravnave. Seveda bom počakal, da se dvorana ponovno napolni s poslankami in poslanci.</p>
                  <p>Prosim vodje poslanskih skupin, sekretarje poslanskih skupin, da zagotovijo prisotnost v dvorani. Ker bomo takoj prešli h glasovanju, ponovno prosim, da se zagotovi prisotnost poslank in poslancev v dvorani. Prehajamo na <title>19.A TOČKO DNEVNEGA REDA</title> to je na <title>OBRAVNAVO PREDLOGA ZAKONA O ZAČASNI PREPOVEDI LASTNINSKEGA PREOBLIKOVANJA PODJETIJ, KI PRIREJAJO IGRE NA SREČO</title>.</p>
                  <p>Prejeli ste pregled amandmajev po katerem bomo glasovali. Kajti pri glasovanju ta trenutek smo. Prejeli ste mnenje Vlade Republike Slovenije o amandmajih in prejeli ste dodatno mnenje Sekretariata za zakonodajo in pravne zadeve. Torej vse tisto, kar smo potrebovali, da preidemo h glasovanju. Opozarjam vas na pregled amandmajev, ki ga imate z datumom 25. maj 1994 za 19.a) točko EPA 625. To gradivo ima 5 strani in v njem so vsi oddani amandmaji. Gospod Izidor Rejc je še dodal dodaten amandma k 1. členu, ki ga še niste prejeli, bo pa razmnožen.</p>
                  <p>Za začetek predlagam, da ugotovimo, da nam ni treba nič združevati, ker je k vsakemu členu kak amandma. Začenjam torej s 1. členom. K 1. členu imamo naslednje amandmaje:</p>
                  <p>Pod točko 1.: Besedilo "igre na srečo" se nadomesti z besedilom "posebne igre na srečo". Predlagatelj je Komisija za spremljanje in nadzor lastninskega preoblikovanja družbene lastnine. Vlada nima vpisanega stališča. 2.: (v onem dodatnem.) Vlada ta amandma podpira in še vrsto drugih. Pod točko 2.: Črta se beseda "vsa". Torej, za mnenje Vlade spremljajte gradivo na katerega sem vas opozoril, ki ima na drugi strani zapis. Ne podpira amandmaja k 6. členu, vse drugo pa podpira. Mislim, da je to najkrajše rečeno, da se ne bom pri vsakem posebej lovil.</p>
                  <p>Drugi amandma: črta se beseda "vsa". Predlagatelj je Komisija za spremljanje in nadzor lastninskega preoblikovanja družbene lastnine in dodatni amandma, ki ga je oddal gospod Izidor Rejc k 1. členu: črta se besedilo, ki ureja preoblikovanje igralnic in se nadomesti z besedilom, ki bo urejal lastninsko preoblikovanje podjetij, ki prirejajo posebne igre na srečo.</p>
                  <p>Pod točko 3. imate na naslednji strani in točko 4 še amandmaje gospoda poslanca Janeza Kopača: črta se besedilo "in ki se bodo lastninsko preoblikovale po posebnem zakonu, ki ureja preoblikovanje igralnic" in nadomesti z besedilom kot sledi: "in ki ima med viri sredstev, bilanci stanja, družbeni kapital ali kapital, katerega lastnik je podjetje, ki posluje z družbenimi sredstvi." Kot sem rekel, predlagatelj je poslanec gospod Janez Kopač.</p>
                  <p>Pod točko 4.: Besedilo "podjetje, oziroma pravna oseba v ustreznem številu in sklonu" se nadomesti z naslednjim besedilom: "pravne osebe v ustreznem številu in sklonu". Predlagatelj je Komisija za spremljanje in nadzor lastninskega preoblikovanja družbene lastnine. Vse te amandmaje dajem v obravnavo in na glasovanje.</p>
                  <p>Želi kdo besedo? Prosim, v imenu Sekretariata za zakonodajo in pravne zadeve, gospod Baškovič.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Moral bi na nekaj opozoriti. Občutek imam, da dodatnega mnenja našega sekretariata niste uspeli prebrati, ker je prišlo na klop, preden se je začela ta seja. Naš problem se začno že takoj s prvim amandmajem in z drugimi potem naprej. So pa vsi med seboj verižno povezani. Vidim, da vmes sedaj prihajajo še amandmaji. Eden je bil, ki ga niti ne poznamo, ki zopet neke kombinacije drugače predstavlja.</p>
                  <p>Čutim potrebo, da opozorim na to, da amandmaji - ravno ti prvi, ki se ukvarjajo s pojmi "igre na srečo", oziroma "posebnih iger na srečo", da to ni samo redakcijsko pomembno, ampak to koncept zakona izčiščuje. Problem je v tem, da amandmaji, ko so bili v odboru predloženi in sprejeti - ki jih odbor predlaga kot svoje - tukaj niso bili dosledni, mogoče čisto nehote. Če smo predlagali, da se že v naslovu zakon koncentrira in omeji na poseben primer posebnih iger na srečo in teh organizacij, ki to počnejo, ne pa na igre na srečo nasploh - loterije in drugo, kar smo tudi izrecno izločili v teh amandmajih - je potrebno ta pristop dosledno izpeljati za ves zakon. Po moje je tukaj narejena napaka, ker se omejuje samo na naslov in člene, vključno do 6, pozabi pa na 7, 8 in tako naprej. Čeprav se to pojavi kot dodatni problem, ker so priloženi amandmaji k 6., 7. in 8. členu. Se pravi, se ponovno vračajo k 6. členu in takrat nehote pozabijo na to delitev, ki je v načelu narejena že na začetku in ki fizionomijo zakona drugače postavlja. Potem nastaja nekonsistentnost, ker pojem "ožji" ali pojem "širši" postavlja rešitve med seboj neusklajene oziroma zakon nima več okvira, ki bi bil razumljiv.</p>
                  <p>Mi smo pod točko 1 našega mnenja opozorili in bi morali, če bi izčistili, kaj se hoče, verjetno amandma drugače postaviti. Se pravi, da se ta pojem iger na srečo, v celotnem besedilu zakona, z naslovom vred, spremeni; neodvisno od amandmajev, ki bodo ali ne bodo sprejemani v teh povezavah. To je prvo, kar bi bilo verjetno treba razčistiti.</p>
                  <p>Če je pa namen v členih 7 in 8, eventualno iti na drugače koncept, se je treba izjasniti, da se ve, ker tam uporablja drugačne pojme, ki niso popravljeni, oziroma novi amandmaji, ki staro terminologijo vnašajo, ki je bila med tem že popravljena s temi amandmaji. V tem je redakcijski problem, lahko je pa tudi smiselno vsebinski, če tako ostane, ne da se tega zavedamo.</p>
                  <p>Ker sem že pri tem, bi rad še nekaj povedal. Ravno tako velja, verjetno za nehoteno zmedo, ki nastaja pri drugem amandmaju oziroma pri 2. točki, ko se zopet pojmi prilagajajo temu, kar smo mi napisali v mnenju, namreč, da se pravna oseba pojavi kot termin, ki opredeljuje subjekt tega zakona oziroma teh zavezancev in se ta pojem pojavlja namesto prejšnjega neustreznega podjetja in tako naprej. Vendar, tudi ta, tako kot prejšnji, seže samo nekaj členov naprej - do 5., zanemari pa iste termine, ki se pojavljajo kasneje v zakonu - v 6., 7., 8., čeprav je možno, da tukaj kdo meni, da so amandmaji, ki so sicer vloženi k tem členom, to nekako pokrili, vendar tega se ne vidi. Če  amandmaji ne bi bili sprejeti taki kot so, bi ostalo to besedilo nespremenjeno glede na to, ker v prvem primarnem pristopu ni bilo opozorjeno na to, oziroma amandmaji tako daleč ne sežejo. Tudi tukaj bi bilo preprosto rešljivo, da se reče - amandma tako oblikuje in sprejme in razume, da se v vsem besedilu ta korektura opravi, kakršne koli se na koncu sprejme v amandmajih ali v originalu. S to operacijo in v takem bi bila čista redakcija, ne pa, da se pol zakona vidi, pol pa ne.</p>
                  <p>Opazili smo tudi nekatere druge probleme, ki že posegajo v vsebinske relacije. Namreč, tole kar je v 1. členu, ki je bistven za to, ker ne pojasnjuje samo vsebine zakona, kot včasih delajo neki projekti, ampak omejuje in opredeljuje in definira pravne osebe, na katere se zakon nanaša. Se pravi, opredeljuje tiste, ki so se dolžni po tem zakonu ravnati in trpeti posege, intervencije itd.</p>
                  <p>Tukaj je ostal v 1. členu dodatek: "Osebe, ki se bodo lastninsko preoblikovale po posebnem zakonu, ki ureja preoblikovanje igralnic." Mnenje odbora v amandmajih ni pokrito, ostaja noter. Gospod poslanec Kopač je to videl in je to popravil s svojim amandmajem. S tem je to popravil, ker to bi pomenilo, da če tako ostaja, zakon sploh ni ni definiran in realen v tem času. Vendar pa opozarjamo na to samo za to, ker se pa potem z amandmajem k 6. členu verjetno nehote zopet vrača ta problem, ker se sklicuje, tam govori o kapitalu, ki se bo lastninil v skladu z zakonom o preoblikovanju igralnic. Se pravi, da postavlja definicijo zavezancev, subjektov oziroma objektov revizije na situacijo, ki bo nastala šele po nekem novem zakonu, ki bo gotovo sprejet z veliko zamudo. Torej revizija sploh še nima določenega kroga ljudi, če se ta pojem zopet vrne skozi zadnja vrata v zakon. Hote ali nehote vendar ustvarja tukaj dosti velik problem. Ker po pojmovanju prava, in tudi po nekaterih odločbah našega Ustavnega sodišča, je razumeti tako, da če v pravnem položaju subjektov, fizičnih oseb ali pravnih, vežeš nekatere obveznosti ali pa pravice na nek predpis, ki ga še sploh ni, pomeni to, da ta situacija pravno ni urejena in položaj ni pravno in korektno urejen oziroma sploh ni mogoče pravic in obveznosti izvajati, dokler tisti prepis, ki še ni jasen ali sploh bo in ne vem, kakšen bo, ne bo sprejet in to je v nasprotju z načeli pravne države. Na to opozarjam. To ni tako preprost problem za izvajanje. Potem bi povzročilo ne vem kakšne želje po dodatnih tolmačenjih, ki se jim sedaj še lahko izognemo, če stvari postavimo na čisto glede na intencijo, ki jo predlagatelji želijo pri tem doseči.</p>
                  <p>To so take reči, ki so med seboj povezane in je treba v amandmajih te relacije videti, ker potem, da ko bo treba delati zakon v prvi, drugi in tretji rundi, zlasti, ker gre za hitri postopek, kar je še dodatna komplikacija, ne bomo v stanju napraviti nekega čistega in logičnega teksta.</p>
                  <p>Opozoril bi še na poseben problem, ki je odprt v materialnem smislu glede 6. člena kot je predlagan v amandmaju. Ne bom govoril o tem, preberite, prosim. Gre pa tudi za nekatere pravno-sistemske relacije. Tukaj vidimo, da se poskuša predlagati nekatere posege preko revizije, da bi revizija uredila nekatera materialna vprašanja, ki sodijo v materialno vsebino zakona, ne pa po revizijskih odločbah dosegati nekatere cilje, ki bi jih moral zakon omogočiti. Vidimo pa, da ta zakon, kot je koncipiran v prejšnjih členih 3, in 4, tako daleč in da takih posegov v lastnino ni postavil. To se veže na nekatere razlage, tudi na pomanjkanje obvezne razlage, ki ni prišla skozi in je to vse skupaj glede teh podlag na trhlih in spornih nogah. Bi pa prosil, da to preberete, da ne bi to obrazlagal.</p>
                  <p>Končno pa še nekaj, kar ni tako zelo pomembno, ampak mi smo to v našem prvotnem mnenju postavili. Bilo je v obravnavi na komisiji in komisija je tudi razumela in naložila Vladi, da pripravi amandma, s katerim bi to nerodnost, da se tukaj izkazuje ta cenzus zneskov v 3. členu oziroma v tretjem odstavku 2. člena, ko se ta znesek pojavlja v EKU-jih, da se vendarle - tako kot vedno naredimo - pojavlja v tolarjih, pa naj se preračuna. Vlada naj bi to napravila, vendar vidim, da tega ni naredila in ostaja sedaj naš poziv, opozorilo in tudi naročilo komisije brez odziva. Prosim, da se tudi o tej stvari nekaj vendarle naredi, ker so do sedaj vedno popravili take nerodnosti in preračunali v tolarje. Če bi nek cenzus veljal daljšo dobo in se pričakuje nihanje vrednosti, se to da potem vezati z neko formulo na prilagajanje, medtem, ko ta primer je enkraten in najbrž ne potrebuje še neke valorizacijske formule zraven. Ampak, to je stvar presoje. Moral sem to povedati, da bi vendarle mogoče lažje sklepali. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Soočen s takim stališčem, kot sem ga tudi prebral v pogledih sekretariata sam menim, da ni pogojev, da glasujemo. Predlagam, da sprejmemo sklep, boste pa lahko o njem razpravljali: da za drugo obravnavo znotraj hitrega postopka še na tej seji Vlada Republike Slovenije pripravi nov predlog in čistopis zakona za drugo obravnavo, v katerem upošteva amandmaje, s katerimi se je strinjala, predvsem pa upošteva stališča sekretariata in s sekretariatom uskladi čistopis zakona za drugo obravnavo. Poudarjam, še na tej seji. Dajem ta predlog proceduralnega sklepa na glasovanje. Gospod Hvalica, želite popraviti moj sklep? Izvolite.</p>
               </sp>
               <sp>
                  <speaker> IVO HVALICA:</speaker>
                  <p>Hvala lepa, predsedujoči! Gre namreč za to, da poslanci, ki se posebej ne zanimate za to področje, mogoče niti ne veste, kakšen zakon imate pred seboj, ker je namreč naslov zgrešen, in je sicer tako zgrešen, da lahko opredeljuje popolnoma drugo materijo.</p>
                  <p>Namreč, naslov zakona, ki je objavljen v Poročevalcu št. 17, na strani 13 piše: predlog zakona o začasni prepovedi lastninskega preoblikovanja podjetij, ki prirejajo igre na srečo. Govorimo pa vendar o podjetjih, ki prirejajo posebne igre na srečo. Torej, to je čisto drug sklop in prav zaradi tega bi prosil, ne glede na predlog predsedujočega, da bi mogoče izkoristili priložnost pa bi prosili predstavnika Vlade oziroma predlagatelja zakona, da bi poslancem povedal, pravzaprav, da je to eden izmed zakonov iz sklopa igralniških zakonov in kako smo prišli do tega.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Mi smo to razpravo imeli že včeraj, gospod Hvalica. Splošna razprava je zaključena.</p>
               </sp>
               <sp>
                  <speaker>IVO HVALICA:</speaker>
                  <p>Žal, se ne morem strinjati z vami, gospod predsedujoči, ker te razprave v takšni obliki ni bilo. Bil sem tu prisoten. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Niste postavili tega vprašanja včeraj. Splošna razprava je zaključena, mi smo pri glasovanju po členih, med drugim bomo končali tudi glasovanje o naslovu, gospod Hvalica, in imamo tudi na naslov dva amandmaja. Ko terjam, da se naredi čistopis zakona in se hkrati ta čistopis uskladi s stališči sekretariata, tako da ne bomo ponovno dobili tako stališče sekretariata, kot smo ga sedaj, pričakujem, da bo Vlada upoštevala vse amandmaje kot svoje, ki jih je sprejela in se z njimi strinjala in jih bo torej vključila v čistopis zakona in da bo hkrati uskladila zakon s stališči sekretariata, da bo zakon konsistenten, razumljiv in uresničljiv, ne pa nekonsistenten, nerazumljiv in neuresničljiv, če po kratkem povzamem poglede sekretariata. Gospod Izidor Rejc, potem pa še gospod Potrč. Prosim, da razpravljamo o tem mojem predlogu, kako urediti zadevo s tem zakonom še na tej seji. Izvolite.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani podpredsednik, gospe in gospodje! Strinjam se z gospodom Baškovičem, ko govori o tem, kako sedaj s temi amandmaji ni ujet isti besedni in pomenljiv ritem. Ampak moram reči, da se je to začelo in se začne že pri samem naslovu, ker že tam bi morala Vlada gotovo precizno povedati, da tukaj gre za itn., podjetja, ki prirejajo posebne igre na srečo ali pa pravne osebe itn. V to se jaz ne spuščam. Vendar, ko je komisija obravnavala predlog zakona za hitri postopek in seveda dala svoje amandmaje, strinjam se z gospodom Baškovičem, je v prvem delu zakon, ki je tak kot je bil, upoštevala te pripombe, ki so bile glede posebnih iger na srečo in ti amandmaji se tako tudi glasijo. Potem je pa tudi prevzela komisija predloge amandmajev revizijskega organa SDK, ki seveda ker je to delala na koncu - ni bila v redakcijskem pozorna ali pa redakcijsko se ni to, bi rekel tako uredilo, vendar to so amandmaji SDK, na katere so pristali tudi predstavniki Vlade, ki so bili na seji, to je magnetogramski zapis. Gre za to, da je tukaj malo drugače, kot je v zakonu o lastninskem preoblikovanju in v dopolnitvi zakona o lastninskem preoblikovanju določeno, da se revizija opravi od 01.01. leta 1989. Namreč, lastninski zakon in vse revizije po lastninski zakonodaji za ta osnovni zakon teče revizija od 01.01.1990. Se pravi, tukaj je posebno določilo, ki sega v leto 1989, to je ena stran. Druga stran je pa gotovo tudi tisto in seveda to bo veljalo, ko bi in se pridružujem temu, da bi se to besedilo prečistilo. Vendar ne vsebuje vsega tega, kar smo tudi na komisiji sprejeli, se pravi za kar smo predstavniki komisije in Vlade nekako enotni, ni bilo problemov s tem, da se, v tekstu vseskozi ve, zakaj gre, se pravi, da so to pravne osebe, ki prirejajo posebne igre na srečo, kot to gotovo stoji v osnovnem zakonu.</p>
                  <p>Glede revizije pa so tukaj amandmaji, ki samo bolj natančno določajo to področje. Bistveno vprašanje pa je gotovo še v nečem drugem. To bistveno vprašanje pa je, kdo lahko igre na srečo organizira in prireja. Se pravi, kdo lahko ustanovi to dejavnost. Tukaj pa je gotovo zadaj tudi sklep naše komisije, ki pravi - in tudi zadnjič, ko smo sprejemali, oziroma ko nismo dali na dnevni red zakona o lastninskem preoblikovanju podjetij, ki prirejajo posebne igre na srečo - ko smo rekli, da je potrebna avtentična razlaga 4. člena, po katerem bomo nedvoumno dobili odgovor, pravim glede na pravni red v naši državi, kdo sme opravljati te igre na srečo. Ta zakon, predlog zakona po hitrem postopku je zakon, ki naj v vmesnem času neke naprave prepoveduje lastninjenje ali pa divje lastninjenje, da bom temu bolj direktno rekel. Drugič pa, da se takoj vpelje revizijski postopek, kar je bistveno, da se pridobi čas in seveda potem pa sledi zakon, ki ga bomo sprejeli gotovo v kratkem v parlamentu, ki bo pa opredelil, kakšno bo lastninjenje. Pridružujem se gospodu podpredsedniku, ki je seveda iz tega, kar je gospod Baškovič povedal, postavil predlog oziroma zahtevo, da Vlada v nekakšnem času, seveda pa na tej seji, se pavi, da bi to dobili najkasneje v ponedeljek ali torek na mizo in seveda, da komisija tudi še enkrat to obdela. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Potrč, izvolite. Torej prosim, da se držite predvsem mojega predloga, proceduralnega, ker drugače bom moral dati drugačen predlog, da vrnemo stvar v prvo obravnavo... (Miran Potrč: Gospod predsedujoči, hvala lepa. Ravno to sem mislil.)... postopka. Izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Jaz sem samo hotel povedati, da podpiram vaš predlog, da sicer razumem, da ta predlog vključuje tudi pravico Vlade, da eventualno obloži dodatni amandma, ki sedaj ni vsebovan. Da bi pa kljub temu želel, da eventualno, da ne bi bilo spora o tem, pri vaši formulaciji te tri besede še dodate, da se ne bi potem kdo jezil, če bo Vlada iz te logike prišla še ne samo s tem, kar povzema iz dosedanjih, ampak s takim novim amandmajem. To je edina moja sugestija. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Seveda, v tem primeru mislim, da bi morali reči, ko dobimo čistopis, da vendarle imamo na začetku tudi možnost splošno razprave. Mislim, da to tudi ustreza načinu razprave, kot je sedaj potekala, ker je treba očitno o tem zakonu še kaj povedati, preden preidemo h glasovanju.</p>
                  <p>Potem bi predlagal naslednji sklep: da Vlada pripravi čistopis zakona v katerem bo upoštevala amandmaje, s katerimi se je tudi sama strinjala. Da upošteva hkrati stališča sekretariata z naslovom vred (da ne bo nesporazuma, gospod Hvalica), da se hkrati pred nadaljevanjem razprave sestane tudi matično delovno telo, ki da o novem besedilu svoje mnenje, in ko dobimo ta zakon ponovno v obravnavo, odpremo tudi možnost splošne razprave preden preidemo h glasovanju, zlasti zato, ker bo to nov čistopis, na katerega bo morebiti še kdo želel dati kakšen amandma. Dajem ta predlog proceduralnega sklepa na glasovanje. Vse tiste, ki do sedaj niste sledili prosim, da se udeležite ugotavljanja sklepčnosti. Ugotovimo sklepčnost! (43 prisotnih.) Ponovno ugotavljamo sklepčnost! (47 prisotnih.)</p>
                  <p>Kdo je za? (43 poslancev.) Je kdo proti? (1 poslanec.)</p>
                  <p>S tem prekinjam to točko dnevnega reda na osnovi sklepa, ki smo ga pravkar sprejeli.</p>
                  <p>Prehajamo k <title>35. TOČKI DNEVNEGA REDA - TEMELJNA VPRAŠANJA IN DRUŽBENA RAZMERJA, KI NAJ BI JIH UREJAL PROTIKORUPCIJSKI ZAKON</title>.</p>
                  <p>Na mizo ste danes prejeli predlog sklepa k tej točki. Ko to točko odpiram, torej odpiram samo zato, da bi ta predlog sklepa potrdili. Predlog sklepa je sicer tudi v ingerenci matičnega delovnega telesa oziroma vodstva Državnega zbora. Vendar je bila izražena želja, da spisek vabljenih preverimo tudi na Državnem zboru. Zato dajem sklep v razpravo. Želi kdo predlagati še koga na spisek vabljenih? Odpiram razpravo. Želi kdo besedo? Ste prebrali sklep? Počakal bom še nekaj časa, da boste lahko preleteli, ker je vendarle spisek po alineah, ki ga verjetno niste vsi takoj pogledali. Na spisek so dane državne in strokovne institucije. Gre za predlog, ki je nastal na osnovi sklepa Odbora za notranjo politiko in pravosodje, na osnovi poslovnika kot proceduralni predlog, ker gre za to, da se skliče ta razprava. O samih tezah bomo pa seveda kasneje razpravljali, ko pride ta točka na vrsto. To bi bilo treba pa sedaj opraviti, da lahko skličemo to predhodno razpravo, za katero se je zavzelo tudi matično delovno telo. Vidim, da ni nobene želje po dodatni razpravi, saj mi tudi sicer nismo vrat zapirali, da se razumemo. Gre za to, kdo izrecno dobi vabilo.</p>
                  <p>Prosim, gospod Potrč izvolite, saj sem vedel.</p>
               </sp>
               <sp>
                  <speaker>MIRAN POTRČ:</speaker>
                  <p>Gospod podpredsednik, kolegice poslanke in poslanci! Mogoče je sitnoba, ampak nečesa ne razumem, namreč 1. točke - "Predhodna obravnava se opravi v nadaljevanju 20. seje 2. junija 1994". Ali to pomeni, da bomo predhodno razpravo opravili na seji Državnega zbora in da bodo na seji Državnega zbora navzoči vsi, ki so navedeni pod točko 2. Običaj je bil, da je bila predhodna razprava v obliki javne predstavitve mnenj na nek drug način. Zato to sprašujem. Ne izključujem tega, da je tudi to mogoče, samo da se zavedamo, da imamo 2. junija vsi diskusijo z vsemi petnajstimi predstavniki teh inštitucij o teh vprašanjih. Hvala lepa. Gospod Pukl bo pojasnil.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Gospod Potrč, gre za obravnavo predhodno na zboru, ne na delovnem telesu. To je od samega začetka jasno, zato o tem razpravljamo kot točki dnevnega reda in o tezah in vsem skupaj. To piše tudi v gradivu, ki ste ga prejeli za to točko dnevnega reda.</p>
                  <p>Gospod Vitodrag Pukl, izvolite. Gre za odgovor na predlog matičnega delovnega telesa, kar pomeni, da bomo razen vseh poslank in poslancev na zboru, na zbor povabili tudi predstavnike teh ustanov in gre za predhodno obravnavo na zboru. Izvolite.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala lepa. Gospod predsedujoči, spoštovani zbor! Naš odbor je sprejel sklep, in sicer, da v skladu s tretjim odstavkom 182. člena poslovnika predlaga, da se ta obravnava - se pravi, predhodna obravnava - opravi na seji Državnega zbora. Ta člen dopušča odpravo predhodne obravnave, ki je nekaj drugega kot zbiranje mnenj; da se ta predhodna obravnava opravi ali na delovnem telesu ali na zboru. Glede na obsežnost, važnost, družbeno važnost in politično važnost materije, smo soglasno menili, da bi bila taka predhodna razprava smiselna izključno na zboru. Če bi jo začeli v omejenem sestavu na odboru, bi jo gotovo ponovili na zboru v enakem obsegu, bila bi pa pomanjkljiva. Ta predhodna obravnava mora pokazati stališče večine Državnega zbora in zato menim, da tu ni dileme, da bi našemu predlogu sledili in to obravnavo opravili na seji Državnega zbora.</p>
                  <p>Kot že rečeno, ne gre za predhodno zbiranje mnenj, ampak za predhodno razpravo po 182. členu poslovnika. Predlagali smo tudi, da vodstvo Državnega zbora k sodelovanju povabi državne inštitucije in strokovnjake. Ne da bi z njimi razpravljali in prišli v razčiščevanja, ampak zato, kot smo si predstavljali, da poslanci politične stranke opravijo svoja stališča, in na podlagi teh stališč in na morebitna vprašanja poslancev, pa ti strokovnjaki lahko sproti odgovarjajo oziroma, ko bodo ta stališča poslancev večinsko znana, da svoja mnenja povedo o teh problemih tudi strokovnjaki. V osnovi bo šlo za največji problem, ali posebni zakon ali prilagoditev zakonodaje in na kakšen način in s kakšnimi elementi. Zato menim, da bi bil sprejemljiv sklep, da se opravi predhodna razprava na Državnem zboru in da se vabijo vsi ti, ki so v pripravljenem sklepu navedeni. S tem ni rečeno, da se ne bi mogel udeležiti še kdo drug. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Drugi, ki se tega udeležijo, nimajo pravice do besede. Besedo imajo na zboru lahko samo tisti, ki so izrecno vabljeni k taki predhodni obravnavi, zato je ta spisek pomemben.</p>
                  <p>Besedo ima dr. France Bučar, prosim.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Spoštovani zbor! Sem nekoliko v zadregi, ali naj glasujem za takle sklep ali ne. Formalno - smo ravno sedaj gledali v ustavi - je v redu, nimam kaj ugovarjati, toda protikorupcijska zakonodaja je zame pojem, ki ga ne morem preboleti že pojmovno. Ker to pomeni, če sprejmemo tako zakonodajo oziroma, če sploh sprejmemo to kot točko dnevnega reda, pomeni, da smo s tem avtomatično priznali, da živimo v neki državi, ki sploh ne funkcionira normalno. Mi imamo vendarle zakonodajo, imamo kazensko zakonodajo, imamo sistem inšpekcijskih služb, imamo ves pravosodni sistem, tožilstvo itd. Problem ni v tem, da nimamo protikorupcijske zakonodaje, problem je v tem, da nekaj ne funkcionira. In sem zato, če se o tej stvari razpravlja in mislim, da je potrebno razpravljati. Ampak vprašanje zame ni protikorupcijska zakonodaja, ampak, zakaj naša institucionalizirana, bi rekel ves instrumentarij, ki naj praktično prepreči deviacije, zakaj ne deluje? Po mojem je potrebno najprej dobiti odgovor na ta vprašanja. Če ugotavljamo, da obstoječa zakonodaja ne ustreza, da imamo opravka s korupcijo, z deviantnim ravnanjem, ne bomo niti za črko premaknili stvari, če sprejmemo še novo zakonodajo. Problem je v tem, zakaj obstoječa zakonodaja, ki po mojem mnenju povsem zadostuje, ni izvršljiva. To je problem. Ne pa posebna protikorupcijska zakonodaja. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Torej, da bo stvar jasna, zlasti glede na vprašanje, ki ga je postavil gospod Potrč. 182. člen pravi, da lahko vsak predlagatelj zakona predlaga Državnemu zboru naj se že pred vložitvijo predloga zakona opravi obravnava o temeljnih vprašanjih in družbenih razmerjih, ki jih je treba urediti z zakonom. Ta točka dnevnega reda ne pomeni niti da bo en zakon niti da jih bo deset, pomeni razpravo o neki problematiki, ki bo morebiti rodila zakon, morebiti pa tudi ne. Predhodna obravnava, nadalje pravi 182. člen, se opravi po prikazu stanja na posameznem področju in po prikazu tez za normativno ureditev, ki jih pripravi predlagatelj. Te teze smo dobili za to sejo dnevnega reda.</p>
                  <p>Predhodna obravnava se opravi v delovnem telesu, ki ga določi predsednik Državnega zbora. Na predlog delovnega telesa lahko Državni zbor sprejme sklep, da se poprejšnja obravnava opravi na seji Državnega zbora. To je ta sklep, ki sem ga dal predhodno danes, z odprtjem te točke dnevnega reda, v obravnavo in ga bom dal na glasovanje. To je predlagalo matično delovno telo, torej telo, ki mu je bila ta problematika dodeljena in o tem moramo razpravljati in glasovati, zato, da ko bomo nadaljevali to točko dnevnega reda, bomo bodisi nadaljevali s temi sklepi, torej s povabljenimi, bodisi, če bomo sklenili danes kako drugače seveda, da vrnemo stvar matičnemu delovnemu telesu, da samo opravi predhodno obravnavo.</p>
                  <p>In potem sledi tisti del 182. člena, ki govori o tem, kako je ta predhodna obravnava urejena. Med drugim pri tej točki Državni zbor po opravljeni predhodni obravnavi sprejme mnenja in predloge iz predhodne obravnave, ki se pošljejo predlagatelju, ki jih mora upoštevati pri izdelavi predloga zakona. To se pravi, ta predhodna obravnava je hkrati nekaj, kar se zaključi z obveznimi mnenji in predlogi.</p>
                  <p>Želi še kdo razpravljati o teh dveh sklepih, od katerih bomo dali seveda prvega na glasovanje? Prosim, gospa Danica Simšič, izvolite! Torej ne razpravljamo o vsebini tez in o problematiki, ampak o tem, ali se lotimo te točke dnevnega reda na ta način.</p>
               </sp>
               <sp>
                  <speaker>DANICA SIMŠIČ:</speaker>
                  <p>Hvala lepa! Bom upoštevala vaše navodilo. Ali ne razumem ali pa dejansko ne vidim logične povezave s tem, kar je bilo povedano in s tem kar je v sklepu zapisano. Če je predhodna razprava in obravnava, si predstavljam, da ljudje, ki so vabljeni k neki predhodni razpravi in obravnavi, imajo možnost o nečem razpravljati in zadevo obravnavati. Glede na vaše pojasnilo, gospod podpredsednik, da pa vabljeni nimajo pravice do besede in razprave, če sem vas prav razumela... (Ne, niste me prav razumeli). Potem se opravičujem.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Samo vabljeni imajo pravico do besede, drugi pa so seveda prisotni tako kot vedno gostje na balkonu.</p>
               </sp>
               <sp>
                  <speaker>DANICA SIMŠIČ:</speaker>
                  <p>Dobro. To je seveda možno, čeprav bi se bolj zavzela za to, da delovno telo v smislu in stilu dosedanjih razprav, tako kot je bilo na številne druge zakone in predloge</p>
                  <p>opravi tako javno obravnavo, ne pa v okviru Državnega zbora. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Seveda, nas predlog matičnega delovnega telesa obvezuje do te mere, da ga moramo dati na glasovanje, tako da tukaj ni možno spreminjati. Gospod Janez Kopač, potem še gospod Žarko Pregelj.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala lepa. Čez nekaj trenutkov bom vložil amandma, ki odgovarja točno na to dilemo, ki se postavlja gospe Simšičevi in s katero se strinjam.</p>
                  <p>Predlagam, da se v prvem predlogu sklepa črtajo besede "se opravi v nadaljevanju 20. seje 2. junija 1994 ob 10.00 uri", kajti menim, da bi nas to vse tukaj, torej ves zbor zaposlovalo, da bi sedeli morda celo nekaj dni in popolnoma ohromili delo  našega parlamenta. Predlagam, da se to besedilo nadomesti: "Se opravi na seji Odbora za notranjo politiko in pravosodje do 15. junija 1994." Kajti 182. člen poslovnika, drugi stavek tretjega odstavka, omogoča točno to, kar je rekla gospa Simšičeva, da se to opravi na delovnem telesu. Mislim, da je to dosti bolj smiselno, kajti tematika je široka, potrebna temeljite obravnave, taka je na seji zbora onemogočena, na seji delovnega telesa, na katero so lahko vabljeni čisto vsi poslanci in še kdorkoli drug, pa bi bila taka razprava lahko bolj poglobljena in bolj kvalitetna.</p>
                  <p>Skratka, menim, da ni nobene potrebe, da bi se sejo Državnega zbora obremenjevalo s to predhodno obravnavo in da je čisto v redu in čisto prav, če se ta predhodna obravnava izvede na seji matičnega delovnega telesa za to tematiko, ob prisotnosti kogarkoli ta odbor želi povabiti.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Kopač, da se ne boste trudili po nepotrebnem, takega amandmaja ni možno dati na glasovanje, ker vedno se najprej glasuje o predlogu matičnega delovnega telesa. Gre za proceduralni predlog, ki ga podpremo ali ne. Če ga ne podpremo, potem stvari lahko uredimo drugače, vendar v vsakem primeru tako, da obravnavamo na tej seji to točko dnevnega reda, ker smo jo že uvrstili na dnevni red, kar pomeni, če ne sprejmemo tega sklepa, potem moramo naložiti matičnemu delovnemu telesu, da v skladu s 182. členom samo pripravi to predhodno obravnavo na katero seveda lahko prav tako povabi, poleg drugega, tudi vse poslanke in poslance in sama uredi spisek, ne pa, da ga mi sprejemamo pod točko 2, vendar v tem primeru ne gre za zasedanje zbora. Besedo ima gospod Žarko Pregelj, izvolite. Potem še gospod Vitodrag Pukl.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Predlagam, da se na ta spisek uvrsti še predstavnike Civilne iniciative, ki se z zadevami, ki se tičejo korupcije in protikorupcijske zakonodaje ukvarjajo. Gre za gospoda Ravnikarja in druge in menim, da bi bilo smiselno, da se jih povabi in jim omogoči nastop. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Mi smo preverjali s službo, če je Civilna iniciativa tako ali drugače registrirana</p>
                  <p>organizacija, torej kot društvo vsaj. Naši podatki kažejo, da,a ni. Dal bom vaš predlog na glasovanje, vendar v primeru, da Civilna iniciativa ni registrirana niti kot društvo, ne bomo mogli tega vabila odposlati, ne glede na sklep Državnega zbora. Besedo ima gospod Vitodrag Pukl, potem pa še gospod Kopše.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala, predsedujoči. Spoštovani zbor! Rad bi pojasnil, da je original sklepa, pravzaprav sklep našega odbora, prvič: "Odbor v skladu s tretjim odstavkom 182. člena Poslovnika Državnega zbora predlaga Državnemu zboru, da sprejme sklep, da se predhodna obravnava opravi na seji Državnega zbora". Ta sklep, ki je danes predložen, je verjetno že na podlagi ugotovitev in sklepov oziroma priporočil predsedstva zbora oziroma mislim, da sveta. Mi nimamo nič proti.</p>
                  <p>Kolegice in kolegi, naš odbor nima gotovo nič proti, da bi tudi sam opravil predhodno obravnavo, ker gre za ožji kolegij in bi lahko tudi vabil vse te službe in to storil, verjetno tudi hitreje in tudi nekako učinkovito. Samo, mi smo o tem razpravljali in imate naše poročilo od 20.5.1994, tu so navedeni razlogi zakaj. Mi smo ocenili, da gre za politična vprašanja in tudi če bi mi opravili to predhodno razpravo, bi se verjetno celotni postopek ponovil na zboru, sicer pa nimamo nič proti in seveda boste o tem odločali. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Jožef Kopše, za njim bosta dobila besedo dr. Vladimir Topler in gospod Feri Horvat.</p>
               </sp>
               <sp>
                  <speaker>JOŽEF KOPŠE:</speaker>
                  <p>Imam repliko na izvajanje podpredsednika Državnega zbora, ki po njegovem mnenju, ali po mnenju kolegija - ne vem katere točno navaja - prisiljuje Civilno iniciativo, ki ima čisto svoj pomen, da se registrira. Ravno zato je Civilna iniciativa, kajti to je iniciativa državljanov, ki ni registrirana organizacija. Čim je registrirana, je društvo, stranka ali kaj podobnega, zato se imenuje Civilna iniciativa.</p>
                  <p>Predstavnike te Civilne iniciative, ki jo državljani pooblastijo, lahko brez skrbi povabimo v ta zbor.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Opozoril bi gospoda Kopšeta, da ta Državni zbor ne more pod nekim občim imenom vabiti nikogar, ki ni registriran. Potem moramo vabiti konkretne posamične, privatne osebe z imenom in priimkom. Druge možnosti ni.</p>
                  <p>Besedo ima gospod Vladimir Topler in potem Feri Horvat.</p>
               </sp>
               <sp>
                  <speaker>VLADIMIR TOPLER:</speaker>
                  <p>Jaz se tudi strinjam s tem, kar je gospod podpredsednik povedal. Vendar, ker sem od Civilne iniciative dobil dve anonimni pismi, bi bil zelo vesel, da jih vidim tudi v parlamentu in da jih spoznam, kdo mi piše.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Feri Horvat. Prosim.</p>
               </sp>
               <sp>
                  <speaker>FRANC (FERI) HORVAT:</speaker>
                  <p>Hvala za besedo. Gospod podpredsednik, spoštovane kolegice in kolegi! Soglašam, da so razlogi za to, da se opravi predhodno obravnavo zelo tehtni, kajti gre za problematiko, ki je ne samo zelo aktualna, ampak predvsem zelo kompleksna, to vidimo tudi iz tega materiala, ki je bil pripravljen za to točko. Očitno bo treba dopolnjevati vrsto zakonov zato, da bi imeli bolj celovito obdelano to problematiko. Zato sem tem bolj prepričan, da bi bila taka predhodna obravnava koristnejša in bolj racionalna in bolj učinkovita, če bi jo opravili ne na zboru, ampak na odboru. Zato se pridružujem predlogu, da - zbor ima to že tako uvrščeno na dnevni red - da zadolži delovno telo, da opravi predhodno obravnavo. Priporočam odboru, da povabi vse predlagane institucije; lahko nam še kdo pomaga in da pameten nasvet, da še kakšno dodatno povabimo; da se poslanci, ki imajo interes za to in ki lahko kaj prispevajo tudi udeležijo te seje, ampak, da to opravi odbor. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Mi bomo najprej glasovali o 1. točki sklepa, ki nam ga predlaga matično delovno telo. Če je ne sprejmemo, potem velja, da smo sprejeli, da matično delovno telo samo skliče predhodno obravnavo in povabi, bodisi ta spisek, bodisi še širši. O tem ne bi sklepali mi, ampak matično delovno telo samo.</p>
                  <p>Želi še kdo besedo? Ugotavljam, da ne in dajem na glasovanje sklep, ki ga imate pod točko 1: "Predhodna obravnava gradiva, temeljna vprašanja in družbena razmerja, ki jih je treba urediti s protikorupcijsko zakonodajo, se opravi v nadaljevanju 20. seje 2. junija 1994 ob 10. uri." Glasujemo o tem predlogu sklepa. Še vedno ugotavljamo sklepčnost, ker bomo potrebovali vsak glas. (Bom počakal.) Ugotavljamo sklepčnost in glasujemo o predlogu sklepa Odbora za notranjo politiko in pravosodje, da se predhodna obravnava opravi na Državnem zboru. Ugotovimo sklepčnost! (57 prisotnih.)</p>
                  <p>Kdo je za? (18 poslancev.) Je kdo proti? (35 poslancev.)</p>
                  <p>Ugotavljam, da ta sklep ni bil sprejet.</p>
                  <p>Zato bo matično delovno telo predhodno obravnavo sklicalo in opravilo samo med to sejo Državnega zbora in vabilo te ali še druge ustanove, kot so navedene in posameznike po lastni presoji.</p>
                  <p>S tem prekinjam to točko dnevnega reda in se vračam, zelo globoko smo bili že v dnevnem redu, <title>K 15.C TOČKI DNEVNEGA REDA - K OBRAVNAVI PREDLOGA ZAKONA O SPREMEMBAH ZAKONA O LOKALNIH VOLITVAH. IMAMO V HITREM POSTOPKU</title>.</p>
                  <p>Predlog zakona je v obravnavo zboru predložil poslanec gospod Zmago Jelinčič. Želi predlagatelj besedo? (Ne.) Predlog zakona je obravnaval Odbor za notranjo politiko in pravosodje kot matično delovno telo. Besedo ima gospod Vitodrag Pukl, predsednik odbora.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala za besedo, gospod predsedujoči! Spoštovani zbor! Zakon o spremembah zakona o lokalnih volitvah je predložil poslanec Jelinčič. Amandmiral ga je poslanec dr.Ribičič in v tej fazi stanja je zakon obravnaval Odbor za notranjo politiko in pravosodje. Predvsem je Odbor za notranjo politiko in pravosodje, katerega poročilo imate in pregled amandmajev, ugotovil, da je zakon potreben in da rešuje pravzaprav enakomernejšo, kar je osnovni namen tega zakona, enakomernejšo izvolitev svetnikov v organe novih občin. Zakon, kot je bil popravljen z amandmaji dr.Ribičiča, se nam je zdel sprejemljiv in hkrati smo obravnavali tudi predlog, da se zakon obravnava po hitrem postopku. Ugotovili smo, da so predlogi utemeljeni, ker sicer redni postopek ne bi imel, glede na lokalne volitve, pravega smisla.</p>
                  <p>Po tem pa so prišli na zakon novi amandmaji, kot so to razvidni iz pregleda amandmajev z dne 26.5.1994. Spoštovani zbor! Povedal bi to, da smo nekatere amandmaje podprli. Nekatere amandmaje smo prevzeli kot naše amandmaje in na novo prišli z amandmaji, pravzaprav s spreminjanjem stališč, ki jih je odbor že sprejel do amandmajev, katere podpira oziroma, katere je sam formuliral. Izjeme so samo amandmaji Vlade k 52. in 67. členu. Zato predlagam, da pri glasovanju o amandmajih sledite stališčem odbora. Tam, kjer pa so amandmaji naknadno vloženi, pa da upoštevate, da so v osnovnih stališčih v nasprotju s tistimi amandmaji, ki jih je odbor podprl oziroma katere predlaga sam odbor. Sicer pa boste o tem konkretno sami odločali. Predlagamo seveda, da se zakon sprejme in da se obravnava, da se sprejme tudi in se obravnava v hitrem postopku. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Kar smo tudi že sprejeli. Hvala lepa. Želi predstavnik Vlade besedo? (Ne.) Želi besedo predstavnik Sekretariata za zakonodajo in pravne zadeve? (Ne.) Želijo besedo predstavniki poslanskih skupin? Prosim, gospod Maks Sušek, za Liberalno demokracijo Slovenije.</p>
               </sp>
               <sp>
                  <speaker>MAKS SUŠEK:</speaker>
                  <p>Hvala za besedo. Spoštovane kolegice in kolegi! Naša poslanska skupina načeloma podpira predlog  spremembe zakona o lokalnih volitvah. Predvsem zaradi tega, ker v osnovi pač podpiramo zamisel, da se popravi oziroma poveča intenzivnost zastopanosti prebivalcev posameznih delov občin. Tudi v tistih občinah nad 3 tisoč prebivalcev.</p>
                  <p>Zagovarjamo vedno neko optimalno rešitev. Ta predlog pač teži k temu, da se zadeve v to smer popravijo. Zato smo tudi za popravek tega osnovnega teksta, in sicer na tak način, da podpiramo nekatere amandmaje, ki težijo k optimalnim rešitvam. Nekaterih amandmajev, ki težijo bolj k minimiziranju pa ne podpiramo. Na osnovi tega pregleda amandmajev s 26.05. predvsem podpiramo prvi amandma, če grem po kronološkem redu, potem podpiramo amandmaje pod številko 5, 6. V soglasju smo tudi z amandmajem pod točko št. 7, ki ga predlaga tudi odbor in smo seveda tudi za oba amandmaja, ki ga predlaga Vlada. Smo tudi za amandma na strani štiri, ki ga je vložila skupina s prvo podpisano Nado Skuk in seveda podpiramo tudi amandma, ki ga je vložila tudi Komisija za lokalno samoupravo, ki dejansko skrajšuje oziroma zmanjšuje to številko 30 na številko 5. Glede na te popravke z navedenimi amandmaji računamo, da bi ta zakon o lokalnih volitvah opravil optimalno svojo nalogo.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Za poslansko skupino Združene liste socialnih demokratov ima besedo gospod dr. Ciril Ribičič.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Spoštovani, kolegice in kolegi! V poslanski skupini Združene liste smo že včeraj podprli tisti predlog spremembe zakona, ki zadeva realizacijo včeraj sprejete odločitve v zvezi s koprskim primerom. Poleg tega menimo, da je ta osnovni predlog, ki ga je kolega Jelinčič vložil sprejemljiv. Glede na to, da prihaja do velikega števila občin, je smiselna taka sprememba. Prav tako podpiramo ideje v spremembah in dopolnitvah zakona, ki naj omogočijo zastopanost izvenmestnih, podeželskih in drugih območij v občinskih svetih večjih občin. Mislim tukaj seveda tako na zmanjšanje ali na omilitev pogojev za oblikovanje manjših volilnih enot pri proporcialnih volitvah kakor tudi na predlog o stalnem bivališču kandidatov v volilni enoti. Ne bi pa mogli podpreti vseh tistih amandmajev, ki so naknadno prišli in katerih namen je, da posegajo v bistvo ureditve lokalnih volitev. Mislim zlasti na tiste, ki govorijo o tem, da naj se na takšen ali drugačen način razširi krog občin, v katerih se volitve opravljajo z večinskimi volitvami. To bi bila temeljna stališča Združene liste in tudi obrazložitev tega, katere amandmaje bomo podprli in katerih ne. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo v imenu poslanskih skupin? Ugotavljam, da ne in dajem besedo poslankam in poslancem. K besedi se je javil gospod Tone Peršak. Izvolite.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci! Strinjam se z ugotovitvijo, da je smiselno, da je gospod Jelinčič vložil ta predlog zakona o spremembi zakona o lokalnih volitvah, in sicer v tistih točkah, še zlasti glede na to, kako kaže, da bo pač videti zemljevid slovenskih občin, ki govorijo o podpisih in tudi v principu. Ne soglašam pa z njegovo rešitvijo, kako urediti vprašanje v občinah, kjer bo že proporcionalni volilni sistem, ampak bo to pomenilo recimo 15 ali pa kaj takšnega, kakšno podobno število svetnikov in po osnovni rešitvi zakonov ne bi moglo priti do delitve na volilne enote in s tem bi prišlo lahko - in to vprašanje se je v razpravah o lokalni samoupravi večkrat postavljalo - bi lahko prišlo do tega, da bi pač imeli občino, kjer bi bil nek center, okoli pa nekaj ali večje število vasi in bi bile zaradi logike sistema pač te vasi na kakršen že način zastopane v svetu občine.</p>
                  <p>S tem soglašam, po drugi strani pa ne morem povsem soglašati s tistimi poizkusi, ki gredo v to smer, da bi nekako načel sistem, ki je z zakonom postavljen, tako rekoč v celoti. Prvo je to, zadeva to vprašanje, kot je bilo že povedano, ali povečati tisti obseg, v katerem iti na večinske volitve ali ne. Glede na to, kar sedaj kaže, bo tako in tako že več kot pol občin imelo večinski sistem volitev in se mi to ne zdi vprašljivo. Drugo pa, se mi zdi, da če to kombiniramo z rešitvijo, ki jo eden od amandmajev ponuja, češ, večinski sistem da, hkrati pa ta večinski sistem na ta način, da se v volilni enoti voli najmanj tri do največ 7 svetnikov, se pravzaprav na nek način spet iz tega rodi neka čudna kombinacija. Ne veš, ali je to zdaj v resnici polproporcionalni sistem ali je to zdaj večinski sistem ali kako. Predlagam, da v čim večji možni meri pravzaprav ohranimo, da tako rečem duh zakona, kot je v osnovi zakon napisan in da v zakon posežemo pravzaprav samo v dveh točkah.</p>
                  <p>Ena točka je ta, ki zadeva število podpisov, to mislim, da gre za 52. člen in druga točka je ta, ki bi omogočila - v to smer gre tudi amandma, ki smo ga podpisali trije poslanci, ki pravi, da se v tistih občinah, kjer se voli od 12 do vključno 19 svetnikov, kjer je že proporcionalni sistem, lahko razdeli občina na dve volilni enoti, pri kateri pač ena pomeni središče ali pa še kakšen kraj zraven, druga pa večino ostalih naselij in je izven tega središča. Na ta način bi pač omogočili, da se ti mandati razporedijo nekako relativno proporcionalno po vsej občini. S tem, da bi rekli, da pač sta ti dve volilni enoti lahko glede na to, da je lahko število prebivalcev izrazito različno tudi različno veliki, vendar, da manjša ne more biti manjša od 5 svetnikov v eni volilni enoti. Zakaj to govorim? Mislim, da je pa v ostalem delu nekako treba ohraniti rešitve take kot so, kajti te razlike vplivajo vendarle na končni izračun. Če imate volilne enote, recimo v občini, ki bodo zelo različne, pa bodo še vedno proporcionalne, so pogoji v eni volilni enoti drugačni kot v drugi volilni enoti. Je že res, da se na koncu to obračunava, ampak v eni volilni enoti je treba imeti 20% v drugi bo pa mogoče zadoščalo 8% ali pa 7% za mandat. Zdi, se mi, da je nekako vendarle smiselno vztrajati na tem, da so pogoji v eni občini za volitve relativno enaki ali pa vsaj približno enaki.</p>
                  <p>To je načelo, ki bi ga po mojem mnenju veljalo pač zasledovati. Če smo se že odločili za proporcionalne volitve,  nisem naklonjen tistim predlogom, ki kar počez zmanjšujejo možnost volilnih enot do 5 v volilni enoti, ker pri 5 se pravzaprav že nekako postavlja vprašanje te proporcionalnosti ali pa duha proporcionalnosti. Teorija jasno reče, če se volijo trije v enoti je to že mogoče interpretirati kot proporcionalni sistem. Vendar so seveda pri tem deleži, ki so potrebni za osvojitev mandata tako visoki, da to postavlja pod vprašanje to načelo. Tako da recimo tako vprašanje se meni postavlja ob zakonu, ki zdaj ni tema, ampak samo en stavek, če dovolite, ko sem bral zakon o Mestu Ljubljana. V njem je predvideno, da bodo - najprej je sploh vprašanje skladnosti teh dveh zakonov, ampak dobro, reče se lahko, da je to specialen zakon in ima lahko drugače določeno, mogoče bo kdo tako interpretiral - ampak v njem je recimo, določeno ta razlika. Prvič se volilne enote locirajo na predvideno četrti. Drugič, kar je že vprašljivo, ker je vprašanje, ali te četrti štejemo za neke vrste federalne enote mesta ali kaj. Potem se pojavlja vprašanje, kaj je pogoj v eni četrti, kaj je pogoj v drugi četrti itn. za osvojitev mandatov, tako da se mi zdi s tega vidika vprašanje, ki ga bo treba seveda razčistiti v tistem zakonu.</p>
                  <p>Nekako bi predlagal, če smem, da bi se pri tem zakonu v bistvu opredelili samo za dve stvari. Prva je, kot rečeno, število podpisov, 52. člen, in druga je, da omogočimo občinam z od 12 do 19 svetniki, da lahko gredo na volilne enote, da pa v druge stvari ne bi šli, ker se bojim, da se bo pojavilo vprašanje konsistence zakona v celoti. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo v splošni razpravi? Prosim, gospa Nada Skuk. Izvolite.</p>
               </sp>
               <sp>
                  <speaker>NADA SKUK:</speaker>
                  <p>Dober dan želim vsem skupaj. Tudi skupina slovenskih krščanskih demokratov podpira te spremembe zakona, in sicer zaradi tega, ker menimo, da je resnično potrebno novim občinam zagotoviti enakomerno zastopanost vseh delov občine v občinskih svetih. Zato podpiramo tudi predlog, da naj bi bilo v eni volilni enoti vsaj 5 teh predstavnikov oz. kandidatov za občinski svet.</p>
                  <p>Podpiramo tudi znižanje podpisov za kandidate za občinski svet, vendar mislimo, da za župane, ki nekako predstavljajo občane, bi pa le bilo potrebno ohranjati 30 podpisov v podporo. Vendar pa mislimo, da imajo stranke že tako strukturirano in organizirano to strukturo volilcev in državljanov, da za stranke pa vendar ne bi bilo potrebno poleg samega načina kandidiranja še s podpisi zbirati podporo, ker potem nam bo še zmanjkalo vsem skupaj krajanov in občanov za podpise. Zato smo vložili amandma k 106. členu, da naj bi se za župane ohranilo 30 podpisov, danes smo pa vložili ta popravek, ker menimo, da bi bilo potrebno  podpreti predlog Vlade. Kot sem že rekla, da nam bo zmanjkalo podpisnikov, da se 52. člen črta in tako nekako pozivam, da bi v skladu s tem podprli naš današnji nov predlog amandmaja k 106. členu. Toliko bi zdaj na kratko, bi pa potem še pri obravnavi amandmajev opozorila na stari oz. prej vloženi amandma v primeru, če bo sprejet amandma Vlade na 52. člen, pač prejšnjega umikamo in jasno, s tem pozivam še enkrat, da bi današnji amandma podprli tudi vi.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Prosim, gospod Žarko Pregelj, izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Slovenska ljudska stranka oziroma poslanski klub je vložil še nekaj amandmajev, ki so v bistvu posledica mnenja strokovnjakov - mislim, da gre za gospoda Golobiča - ki predlagajo dopolnitev zakona o lokalnih volitvah. Gospod Jelinčič kot predlagatelj je uporabil le del teh pripomb, mi predlagamo, da se upoštevajo vse pripombe strokovnjakov s tega področja in da se tak zakon, potem tudi dopolnjen, sprejme. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Ugotavljam, da ne in zaključujem splošno razpravo. Prehajamo h glasovanju po členih zakona. Verjetno je vsem jasno, da ni potrebno sprejemati kakšen proceduralni sklep. Glasovali bomo po členih zakona v skladu s pregledom amandmajev, ki ste ga prejeli. Mislim, da so amandmaji na vse člene, pa še dodatne člene uvajamo.</p>
                  <p>Dodatno ste prejeli, na to vas je opozorila kolegica Nada Skuk, amandma na amandma, ki se nanaša na amandma k 3. členu pod točko tri na strani 4 našega pregleda. Ta amandma, kot je najavljeno v njem, pride v poštev v kolikor bi bil sprejet amandma k 2. členu, ki ga predlaga Vlada Republike Slovenije, da se 52. člen črta.</p>
                  <p>Prehajamo h glasovanju. O naslovu bomo glasovali na koncu in ne na začetku, kot je v tem pregledu amandmajev in prehajamo k amandmaju k 1. členu.</p>
                  <p>Prvi amandma: besedilo novega 1. člena se glasi:  "zakonu o lokalnih volitvah, Uradni list Republike Slovenije št.72/93 in 7/94, se v drugem in tretjem odstavku 9. člena število 12 nadomesti s številom 15." Predlagatelj je dr. Franc Zagožen.</p>
                  <p>Pod točko 2: Ustavi se nov 1.a člen, ki se glasi: 21. člen se spremeni, tako da se glasi: "Pri večinskih volitvah se v vsaki volilni enoti volijo najmanj trije in največ 7 članov občinskega sveta. Določba prejšnjega odstavka ne velja za volitve članov občinskega sveta predstavnikov italijanske oziroma madžarske narodne skupnosti in za volitve članov občinskega sveta predstavnikov romske skupnosti "23. člen." Predlagatelj je dr. Franc Zagožen.</p>
                  <p>Pod točko 3: besedilo 1. člena se v celoti spremeni, tako da se glasi: V 22. členu zakona o lokalnih volitvah, Uradni list Republike Slovenije št.72/93, se doda novi tretji odstavek, katerega besedilo se glasi: "V manjših občinah, v katerih se voli 12 do 19 članov, se lahko oblikujeta dve volilni enoti, od katerih ena obsega območje območnega občinskega središča, druga pa ostala naselja ali večino ostalih naselij v občini. Število članov občinskega sveta, ki se voli v posamezni volilni enoti v takem primeru je različno, vendar ne more biti manjše od 5 članov občinskega sveta". Dosedanji tretji odstavek postane četrti odstavek. Predlagatelj je skupina poslancev: Tone Peršak, Danica Simšič, Zmago Jelinčič.</p>
                  <p>Pod točko 4: besedilo prvotnega prvega člena postane 1.c člen in se spremni, tako da se glasi: prvi in drugi odstavek 22. člena se spremenita tako, da se glasita: "Za proporcionalne volitve članov občinskega sveta se v občini lahko oblikujejo volilne enote. Volilne enote se oblikujejo v skladu z načeli iz 20. člena tega zakona, tako da se v vsaki volilni enoti voli najmanj 5 članov občinskega sveta." Predlagatelj je dr. Franc Zagožen.</p>
                  <p>Pod točko 5: napovedni stavek tega člena se spremeni, tako da se glasi: v zakonu o lokalnih volitvah, Uradni list republike Slovenije št. 72/93 in 7/94, se spremenita prvi in drugi odstavek 22. člena, tako da se glasita: "Predlagatelj je Odbor za notranjo politiko in pravosodje." Predlagatelj zakona amandma podpira.</p>
                  <p>Pod točko 6: v drugem odstavku tega člena se "trije" nadomesti z besedico "pet". Predlagatelj je gospod dr. Ciril Ribičič, poslanska skupina Združene liste socialnih demokratov. Odbor smiselno podpira in ga povzema in ga dopolnjuje s svojim amandmajem pod zaporedno številko 4, ki sem ga prebral. Predlagatelj zakona podpira, Vlada ne nasprotuje.</p>
                  <p>Pod točko 7: drugi odstavek se dopolni in spremeni, tako da se glasi: "Volilne enote za proporcionalne volitve se oblikujejo v skladu z 20. členom tega zakona in tako, da se v vsaki volilni enoti voli najmanj 5 članov občinskega sveta." Predlagatelj je Odbor za notranjo politiko in pravosodje; predlagatelj zakona podpira. (Ali je ta vrstni red pravilen, ker se vmes uvajajo novi členi.)</p>
                  <p>Se pravi, ti dodatni členi, ki se uvajajo, gredo pred te člene, vrstni red glasovanja je pravilen in dajem vse te amandmaje in 1. člen v obravnavo. Prosim, gospod Vitodrag Pukl ima besedo, potem še Zoran Thaler.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala lepa. Samo opozorilo. Tu piše na 3 strani v amandmaju, ki je predlagatelj dr. Ciril Ribičič: Odbor smiselno podpira in ga povzema in dopolnjuje v svojem amandmaju pod zaporedno št. 4. To ni točno. To je pod zaporedno št. 7. To se pravi, naslednji amandma je tisti, ki vsebinsko povzema, dočim je amandma številka 4 amandma, ki ga je vložil gospod Zagožen. Toliko.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Zoran Thaler.</p>
               </sp>
               <sp>
                  <speaker>ZORAN THALER:</speaker>
                  <p>Hvala, gospod predsedujoči! Imam vprašanje. Lahko se ga razume tudi kot predlog in to na nek način v imenu poslanca, ki se ni pretirano s tem ukvarjal. Verjamem, da je takih kolegov in kolegic še nekaj. Sodim, da ni velikih polemik o tem zakonu, vsaj še sedaj. Je pa precejšnja zmeda, ker izhodiščni zakon ima samo 2. člena, amandmajev je pa veliko in so si nasprotni, se prikrivajo itd. Sodim, da če bomo tako naprej po hitrem postopku, je velika nevarnost, da sprejmemo v bistvu "skropucalo" in bi vprašal: mislim, da je tukaj odgovornost matičnega delovnega telesa, da prevzame pobudo in da nam predstavi predlog, ki bi bil čimbolj konsenzualno lahko sprejet. Sprašujem predlagatelje zakona in predsednika matičnega odbora, če sta za to oziroma predsedujočega, če obstaja proceduralna možnost po poslovniku, da s temi spremembami predlagateljstva naložimo matičnemu delovnemu telesu, da nam pripravi kolikor toliko usklajen predlog, o katerem potem glasujemo.</p>
                  <p>Ponavljam, imamo veliko amandmajev, ki so nasprotni, se prekrivajo in nihče ne ve, kaj se bo iz tega izcimilo. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Prosim, gospod Tone Peršak, potem pa še gospod Franc Zagožen.</p>
               </sp>
               <sp>
                  <speaker>ANTON PERŠAK:</speaker>
                  <p>Delno se strinjam s tem, kar je rekel gospod Thaler. Sedem amandmajev se nanaša na en člen in en od teh amandmajev bo sprejet razen enega, ki uvaja nov člen in bo pač določil usodo.</p>
                  <p>Bi pa rad poudaril naslednje. Treba je ta zakon z dvema členoma, kot je bilo rečeno, brati z osnovnim zakonom v roki. Rad bi opozoril na amandma, s katerim se ne morem strinjati. To je amandma pod številko ena. Gospod Zagožen je podpisan in predlaga, da se v členu za 2. členom, jaz se s prvim ne strinjam, tisti je konsistenten, ampak 2. člen, poglejte on pravi, da naj bodo večinske volitve tako, da se voli po večinskem sistemu od tri do sedem. Do česa potem pridemo? Pridemo v bistvu do liste. V bistvu bodo to volitve kot za kakšen upravni odbor kakšnega društva ali kaj? Ker to pomeni, da bi imeli 7 kandidatov in prvih 7 po vrstnem redu je izvoljenih. To je seveda pri volitvah delno možno. To člen dopušča, do številke 3, da so lahko trije kandidati zato, ker v kakšnem primeru bo te občine res mogoče težko deliti. Po drugi strani pa to omogoča točno tisto, čemer se hočemo izogniti pri občinah s proporcionalnimi volitvami do 20. Namreč omogoča to, da bodo najmanjše občine, ki bodo volile po 7, v bistvu ena volilna enota in bo zopet prišlo do tega, da bo večinski del te občine prevladal, da tako rečem in se bo tukaj zgodilo to, čemur se hočemo izogniti v drugem delu. Zato bi svaril, se ne morem strinjati s takim konceptom, svaril pred tako odločitvijo, ker bomo pravzaprav povzročili nehote isto, čemer se ta zakon v osnovi hoče izogniti. Vsaj jaz tako razumem.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Prosim, gospod Franc Zagožen. Se opravičujem, saj ste se že prej javili.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Te amandmaje sem vložil na podlagi pripravljenega strokovnega gradiva, strokovnih sodelavcev iz Vlade in tudi Republiške volilne komisije, ki so sodelovali pri nastajanju zakona o lokalnih volitvah s tem, da sem upošteval vse njihove predloge, ker se z njimi strinjam. Predlagatelj gospod Jelinčič ni povzel vseh njihovih predlogov, jaz jih sprejemam in zato sem jih tudi kot amandmaje predlagal.</p>
                  <p>Menim, da bi sprejem vseh teh amandmajev omogočal konsistenten zakon o lokalnih volitvah, ki bi dokaj tekoče prilagajal kombinacijo večinskega in proporcionalnega sistema v razmerju do števila prebivalcev v občini.</p>
                  <p>Glede tega drugega amandmaja k 1. členu, zapisan je tako, ker je v osnovnem veljavnem zakonu dana možnost, da bi v majhnih občinah lahko imeli tudi eno samo volilno enoto in do 7, tam kjer volijo samo 7 članov občinskega sveta. Sicer se pa pri večinskem sistemu volitev občina deli na volilne enote po veljavnem zakonu, kjer pa se dopušča, da se v volilni enoti voli najmanj enega ali največ tri člane občinskega sveta.</p>
                  <p>Takrat so bili ugovori proti temu, češ, da, če se voli samo enega, da je to čisti večinski sistem. Medtem ko se v volilni enoti voli dva ali tri, potem je učinek kombinacija večinskega in proporcionalnega sistema. Če bi postavili tri, bi v majhnih občinah imeli kombinacijo večinskega in proporcionalnega sistema po učinkih, z izjemo majhnih občin, ki bi se odločile, da imajo eno samo volilno enoto, samo sedem članov občinskega sveta. Ta možnost je v veljavnem zakonu dana že sedaj. Ne vem ravno v katerem členu je, ampak to v zakonu je.</p>
                  <p>Večinski sistem do 15 članov bi omogočal v občinah do 3.000 prebivalcev, do 5.000 prebivalcev - teh občin bo največ - do pet volilnih enot in s tem tudi zastopanost sedanjih krajevnih skupnostih in tudi v bodoče, v občinskem svetu. Od 15 naprej pa bi, če bi pri proporcionalnem sistemu v eni enoti volili pet članov, tudi prišli do treh in več volilnih enot in bi s tem zagotovili teritorialno zastopanost v občinskem svetu. Rad bi opozoril na to, da je bilo v teh razpravah o reformi lokalne samouprave na zborih občanov, kjer so se določala referendumska območja, zelo veliko vprašanj v tej smeri, ali bo volilni sistem omogočal zastopanost sedanjih krajevnih skupnosti v občinskih svetih. Menim, da ta predlog to v zadostni meri omogoča, hkrati pa uvaja čisti večinski sistem pravzaprav samo v najmanjše občine, ki bi imele samo sedem članov občinskega sveta. V vseh drugih je po učinkih polvečinski, polproporcionalni do proporcionalnega, tam, kjer je to tako uzakonjeno, torej, v občinah z več kot 5.000 prebivalcev, po tem predlogu.</p>
                  <p>Predlagam, da dobro razmislite o teh amandmajih, ker so pripravljeni v strokovni skupini in mislim, da so utemeljeni. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosim, gospod Tone Peršak, izvolite.</p>
               </sp>
               <sp>
                  <speaker>ANTON PERŠAK:</speaker>
                  <p>Se opravičujem, ker se prepiramo o neki stvari, ki mogoče večino res ne boli kaj preveč. Bojim se, da je tukaj nek nesporazum, mogoče celo napaka. Gospod Zagožen je sedaj razlagal, da bi s tem omogočili to, da bi bile vse krajevne skupnosti zastopane. Ta člen, če ga tako sprejmemo v majhnih občinah, ravno to lahko stori, da to ne bo tako. Namreč, dal vam bom primer občine kjer imate relativno močan kraj in zraven dve manjši vasi. Oni bodo imeli sedem svetnikov, šli bodo na take volitve, da bo vseh sedem v eni volilni enoti; vsi bodo iz večjega kraja - to je logično, ker bodo tam večino dobili - tisti dve vasi pa nič, lahko pa bi vsaj enega, če bi imeli volilno enoto. Ponovno moram povedati, jaz imam osnovni tekst zakona s seboj. V 21. členu piše zelo jasno, da se večinske volitve izvedejo na ta način, da se v vsaki volilni enoti voli en član občinskega sveta, izjemoma lahko tudi več, ampak največ trije. Zakaj je to zapisano? Zapisano je zato, ker bo ponekod občina lahko celo en sam kraj. Poznamo nekaj takšnih primerov, malo večji kraj z 2 tisoč, 3 tisoč prebivalci in bi bilo mogoče res nesmiselno deliti ga na sedem ali pa na devet volilnih enot, ker bi bilo potrebno sekati ulice in kaj takega. Zato dopušča, da se lahko tudi dva volita v eni volilni enoti, ni pa smiselno narediti iz celega tega kraja eno volilno enoto pri večinskem sistemu, ker bistvo večinskega sistema je v bistvu volitev enega v določeni konkurenci. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Ugotavljam, da ne. Zaključujem razpravo in prehajam h glasovanju. Najprej bomo glasovali o amandmaju k 1. členu pod točko ena, to je amandma, ki ga je predlagal gospod dr. Franc Zagožen za nov prvi člen. Gre za spremembo drugega in tretjega odstavka 9. člena. Ugotovimo sklepčnost! (55 prisotnih.) Obrazložitev glasu. Gospod dr. Ciril Ribičič bo obrazložil svoj glas. Izvolite.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Spoštovani! Tukaj gre seveda za širjenje večinskega sistema na račun proporcionalnega, zato nasprotujem tej rešitvi toliko bolj, ker je tukaj govor o tem, da bi bila v majhnih občinah ureditev takšna, da je večinski sistem. Seveda je res to, kar pravi gospod Peršak, da še ne vemo, kakšne bodo občine, vendarle je bolj ali manj jasno, da bi v to kategorijo občin, ki bi imela večinski sistem, sodila velika večina občin, ne pa majhne občine. Izjeme bi bile v bistvu samo mestne občine, za katere bi veljal proporcionalni sistem. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Svoj glas bo obrazložil gospod dr. Franc Zagožen. Izvolite.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Glasoval bom za ta amandma. Zelo temeljito smo prediskutirali ta problem s strokovnjaki za volitve in gre res za to, da bodo občine s 3 do 5 tisoč prebivalcev, praviloma podeželske občine z velikim teritorijem in večjim številom krajev, in če se jim vsili proporcionalni sistem po sedaj veljavnem zakonu, nimajo možnosti oblikovati volilnih enot. Torej bi ravno občine z velikim številom krajev obstale brez volilnih enot. Ta sprememba omogoča volilne enote v takšnih občinah in ponovno opozarjam na drugi amandma, ki pa povečuje volilne enote, ne več ena ali dve, ampak tri in s tem dobimo po učinku kombinacijo večinskega in proporcionalnega sistema. Zato pravim, da če te spremembe sprejmemo, praktično ne bomo imeli več čistega večinskega sistema, proti kateremu je očitno en del Državnega zbora, ampak bo to kombinacija, hkrati pa to, kar najbrž imajo pravico zahtevati prebivalci, možnost delitev teritorialno velikih občin na več volilnih enot. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo? Da, razumljivo. Želi še kdo obrazložiti svoj glas? Ugotavljam, da ne in dajem ta amandma na glasovanje. Ugotovimo sklepčnost! (55 prisotnih.)</p>
                  <p>Kdo je za? (19 poslancev.) Je kdo proti? (38 poslancev.)</p>
                  <p>Ugotavljam, da ta amandma ni bil sprejet.</p>
                  <p>Na glasovanje dajem amandma pod točko 2 predlagatelja gospoda dr. Franca Zagožna, ki predlaga spremembo 21. člena z vstavljanjem novega 1.a člena. Ugotovimo sklepčnost! (63 prisotnih.)</p>
                  <p>Kdo je za? (14 poslancev.) Je kdo proti? (43 poslancev.)</p>
                  <p>Ugotavljam, da ta amandma ni bil sprejet.</p>
                  <p>Na glasovanje dajem amandma na drugi strani pod točko 3, ki spreminja besedilo 1. člena; skupina poslancev: Tone Peršak, Danica Simšič in Zmago Jelinčič. Ugotovimo sklepčnost! (61 prisotnih.)</p>
                  <p>Kdo je za? (13 poslancev.) Je kdo proti? (31 poslancev.)</p>
                  <p>Ugotavljam, da ta amandma ni bil sprejet.</p>
                  <p>Na glasovanje dajem amandma pod točko 4 predlagatelja gospoda dr. Franca Zagožna, ki celotno besedilo 1. člena spreminja in predlaga, da je to 1.c člen, kar je sicer redakcijsko. Ugotovimo sklepčnost! (64 prisotnih.)</p>
                  <p>Kdo je za? (17 poslancev.) Je kdo proti? (35 poslancev.)</p>
                  <p>Ugotavljam, da ta amandma ni bil sprejet.</p>
                  <p>Pod točko 5 imamo amandma Odbora za notranjo politiko in pravosodje. Ugotovimo sklepčnost! (60 prisotnih.)</p>
                  <p>Kdo je za? (44 poslancev.) Je kdo proti? (2 poslanca.)</p>
                  <p>Ugotavljam, da je bil ta amandma sprejet.</p>
                  <p>Pod točko 6 imamo amandma dr. Cirila Ribičiča, ki je umaknjen, zato bomo glasovali o amandmaju pod točko 7, katerega je Odbor za notranjo politiko in pravosodje povzel. Ugotovimo sklepčnost! (64 prisotnih.)</p>
                  <p>Kdo je za? (57 poslancev.) Je kdo proti? (Nihče.)</p>
                  <p>Ugotavljam, da smo ta amandma sprejeli.</p>
                  <p>Preostane nam še glasovanje o 1. členu v celoti. Ugotovimo sklepčnost! (58 prisotnih.)</p>
                  <p>Kdo je za? (53 poslancev.) Je kdo proti? (Nihče.)</p>
                  <p>Ugotavljam, da smo 1. člen sprejeli.</p>
                  <p>V obravnavo dajem 2. člen in amandma: drugi člen se spremeni, tako da se glasi: "52. se črta". Predlagateljica je Vlada Republike Slovenije. Želi še kdo besedo o tem amandmaju in o tem členu? Ugotavljam, da ne in dajem amandma in člen na glasovanje. Ugotovimo sklepčnost! (59 prisotnih.)</p>
                  <p>Kdo je za? (44 poslancev.) Je kdo proti? (1 poslanec.)</p>
                  <p>Ugotavljam, da je ta amandma sprejet.</p>
                  <p>In dajem na glasovanje tako spremenjeni 2. člen. Sicer smo ga črtali. Gremo k 3. členu. Tu imamo serijo amandmajev, med drugim tudi amandma, ki ga nimate v pregledu.</p>
                  <p>Prvi: za 3. členom se doda nov 3.a člen, ki se glasi: "tretji odstavek 67. člena se črta. Vlada Republike Slovenije predlaga ta amandma.</p>
                  <p>Drugi, za 3. členom se doda nov člen, ki se glasi: "4. člen."</p>
                  <p>Za 68. členom se v podpoglavju o kandidiranju za proporcionalne volitve oblikuje nov člen, ki se glasi: "Kandidat mora imeti stalno bivališče v volilni enoti, v kateri kandidira za člana občinskega sveta". Predlagatelj je gospod dr. Ciril Ribičič, s poslansko skupino Združene liste socialnih demokratov. Odbor amandma podpira, predlagatelj zakona podpira in Vlada ne nasprotuje.</p>
                  <p>Na amandma pod točko 3. imamo amandma na amandma, ki sta jo vložila ista skupina poslancev, s prvopodpisano gospo Nado Skuk in se glasi: spremeni se 3.a člen, tako da se glasi: 106. člen se dopolni tako, da se na koncu člena pika nadomesti z vejico in doda besedilo: "razen določbe 54. člena, ki se nanaša na število podpisov volivcev za določitev kandidatov za člane občinskega sveta. Kadar določa kandidata za župana skupina volivcev, mora kandidata za župana v posamezni volilni enoti določiti najmanj 30 volivcev, ki imajo stalno prebivališče v volilni enoti."</p>
                  <p>Izvirni amandma pa se glasi, tako kot imate v pregledu pod točko 3: doda se nov 3.a člen, ki se glasi: 106. člen se dopolni tako, da se na koncu člena pika nadomesti z vejico in doda besedilo: "razen določb 52. in 54. člena, ki se nanašajo na število podpisov za podporo oziroma določitev kandidatov za člane občinskega sveta. Kandidat politične stranke za župana v posamezni volilni enoti mora imeti podporo s podpisi najmanj 30 volilcev, ki imajo stalno prebivališče v volilni enoti. Kadar določa kandidata za župana skupina volivcev, mora kandidata za župana v posamezni volilni enoti določiti najmanj 30 volivcev, ki imajo stalno prebivališče v volilni enoti." Predlagatelj je skupina poslancev s prvopodpisano gospo Nado Skuk.</p>
                  <p>Pod točko 4: vnese se nov 3.a člen, ki se glasi: drugi odstavek 116. člena se spremeni, tako da se glasi: "Število članov občinskega sveta se določi glede na število prebivalcev v občini, tako da občinski svet šteje naslednje število članov: 7 do 11 članov v občini z do tisoč prebivalci; 11 do 15 članov v občini z do 5 tisoč prebivalci; 15 do 20 članov v občini z do 10 tisoč prebivalci; 20 do 25 članov v občini z do 15 tisoč prebivalci; 25 do 30 članov v občini z do 20 tisoč prebivalci; 30 do 35 članov v občini z do 30 tisoč prebivalci in 35 do 45 članov v občini z nad 30 prebivalci." Predlagatelj je gospod dr. Franc Zagožen.                    </p>
                  <p>Pod točko 5: za 3. členom se doda nov 3.a člen, ki se glasi: V 117. členu se za besedama "občinske skupščine" dodajo besede "na predlog izvršnih svetov". Številka "30" pa se nadomesti s številko "5". Predlagatelj je Komisija za lokalno samoupravo. To so tudi vsi amandmaji k temu členu in v pregledu.</p>
                  <p>Dajem torej te amandmaje in 3. člen v celoti v obravnavo. Ugotavljam, da nihče ne želi besede, zato razpravo zaključujem. Prehajam h glasovanju. Glasujemo o amandmaju pod točko 1, ki ga je predlagala Vlada Republike Slovenije. Ugotovimo sklepčnost! (59 prisotnih.)</p>
                  <p>Kdo je za? (54 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Glasujemo o amandmaju pod točko 2 predlagatelja dr. Cirila Ribičiča. Ugotovimo sklepčnost! (54 prisotnih.)</p>
                  <p>Kdo je za? (30 poslancev.) Je kdo proti? (15 poslancev.)</p>
                  <p>Ugotavljam, da je amandma sprejet.</p>
                  <p>Dajem na glasovanje amandma na amandma, ki ga je vložila gospa Nada Skuk naknadno in ga nimate v pregledu. Želite, da ga pred glasovanjem ponovno preberem? Ni potrebno. Potem prosim, da ugotovimo sklepčnost. Ugotovimo sklepčnost! (55 prisotnih.)</p>
                  <p>Kdo je za? (34 poslancev.) Je kdo proti? (12 poslancev.)</p>
                  <p>Ugotavljam, da je amandma sprejet.</p>
                  <p>S tem verjetno odpade amandma pod točko 3, ker je ves spremenjen.</p>
                  <p>Na glasovanje dajem amandma gospoda dr. Franca Zagožna pod točko 4 pregleda. Ugotovimo sklepčnost! (61 prisotnih.)</p>
                  <p>Kdo je za? (26 poslancev.) Je kdo proti? (34 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem amandma pod točko 5, ki ga je predlagala Komisija za lokalno samoupravo. Ugotovimo sklepčnost! (61 prisotnih.)</p>
                  <p>Kdo je za? (48 poslancev.) Je kdo proti? (3 poslanci.)</p>
                  <p>Ugotavljam, da je amandma sprejet.</p>
                  <p>Dajem na glasovanje 3. člen v celoti. Ugotovimo sklepčnost! (53 prisotnih.)</p>
                  <p>Kdo je za? (51 poslancev.) Je kdo proti? (3 poslanci.)</p>
                  <p>Ugotavljam, da je člen sprejet.</p>
                  <p>Dajem v obravnavo in na glasovanje 4. člen, na katerega ni bil vložen noben amandma. Želi kdo besedo? Ugotavljam, da ne in ga dajem... Da, 4. člen. Ga lahko dam na glasovanje? Ugotovimo sklepčnost! (60 prisotnih.)</p>
                  <p>Kdo je za? (52 poslancev.) Je kdo proti? (2 poslanca.)</p>
                  <p>Ugotavljam, da smo ta člen sprejeli.</p>
                  <p>Dajem v obravnavo naslov zakona, na katerega imamo amandma: naslov predloga zakona o spremembah zakona o lokalnih volitvah se spremeni, tako da se glasi: "Predlog zakona o spremembah in dopolnitvah zakona o lokalnih volitvah." Predlagatelj je Odbor za notranjo politiko in pravosodje. Predlagatelj zakona ta amandma podpira. Ste želeli besedo, gospod Kopač? Želi kdo drug besedo?</p>
                  <p>Ugotavljam da ne in dajem amandma na naslov zakona na glasovanje. Ugotovimo sklepčnost! (49 prisotnih.)</p>
                  <p>Kdo je za? (47 poslancev.) Je kdo proti? (3 poslanci.)</p>
                  <p>Ugotavljam, da smo naslov zakona z amandmajem spremenili in s tem tudi sprejeli.</p>
                  <p>S tem smo zaključili drugo obravnavo znotraj hitrega postopka in prehajamo k tretji.</p>
                  <p>Sprašujem, ali kdo od kvalificiranih predlagateljev želi vložiti amandmaje za tretjo obravnavo predloga zakona.</p>
                  <p>Gospod Janez Kopač, izvolite. V tem primeru bomo prekinili točko in šli naprej.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala. Opravičujem se vsem prisotnim, če sem čisto iskren, osebno, lahko to tudi rečem v imenu poslanske skupine, da ne vem čisto natančno, kaj ta zakon pomeni glede na amandmaje, ki so bili sprejeti. Zato bi prosil, gospod predsedujoči, nič ne napovedujem, da bi vložil kakršen koli amandma, ampak samo, če bi lahko pol ure, če je treba nadaljevali z drugimi točkami, da se ta čas, tisti, ki se s tem ukvarjajo, s</p>
                  <p>tem pozabavajo. Vendar seja teče nemoteno naprej, potem gremo nazaj na to, takrat morda bo kakšen amandma, ali pa tudi ne. Prosim, da brez zamere, če lahko to preložimo, ali teče seja tako naprej, kot predlagam. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>No, v vsakem primeru bom prekinil to točko dnevnega reda, mislim, da je ne bomo nadaljevali danes, glede na to, da delamo do treh, tako da se bomo k tej točki vrnili v ponedeljek. Morebiti bi bilo v tem primeru dobro, da dobimo tudi čistopis tega, kar smo sprejeli, tako da bomo videli, za kaj gre. Gospod Tone Peršak je še želel besedo.</p>
               </sp>
               <sp>
                  <speaker>ANTON PERŠAK:</speaker>
                  <p>Vseeno bom napovedal amandma, tako da bi podprl to odločitev, ker mislim, da bi bi bilo dobro premisliti rešitev, ki smo jo sedaj sprejeli v 1. členu. In če boste vsi dobro premislili za kombinacije vseh rešitev, ki so bile sprejete, boste videli, da smo sami sebi naredili precejšnje težave. Predlagal bom amandma, ki bo podoben tistemu, ki sem ga že predlagal, da se rešuje posebej situacija za manjše občine s proporcionalnim sistemom, za ostale se pa pusti tako kot je bilo prvotno predlagano. Bojim se, da bomo prišli do tega, da bomo imeli občine s po petimi, šestimi volilnimi enotami po proporcionalnem sistemu. In če gledate na kombinacijo ostalih rešitev, ki smo jih sprejeli, boste videli, da marsikdo ne bo mogel sploh kandidirati na ta način. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Imate priložnost, da do nadaljevanja te točke razmislite vsaj o tem napovedanem amandmaju, druge boste dobili v pisni obliki, prav tako kot čistopis zakona. Prekinjam to točko dnevnega reda.</p>
                  <p>Prehajam k <title>20. TOČKI DNEVNEGA REDA - PREDLOG ZAKONA O DETEKTIVSKI DEJAVNOSTI</title>.</p>
                  <p>Ta predlog zakona imamo v <title>TRETJI OBRAVNAVI</title>.</p>
                  <p>Predlog zakona je za tretjo obravnavo pripravila Vlada republike Slovenije. želi besedo predstavnik Vlade? (Ne.) Predlog zakona je obravnaval Odbor za notranjo politiko in pravosodje. Besedo ima gospod Vitodrag Pukl. Prosim, da zdržite v dvorani še to malo časa do tretje ure, da bomo lahko opravili tretjo obravnavo. Gospod Vitodrag Pukl, izvolite.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala za besedo. V tretji obravnavi zakona o detektivski dejavnosti imate poročilo z 12.5.1994, ki ga ne bi bral. Vložena sta bila dva amandmaja, predlagatelja Mirana Potrča, poslanska skupina ZLDP, katerih niti odbor niti Vlada ne podpirata.</p>
                  <p>Opozoril bi kolegice in kolege, da od prvega branja naprej, kar je potrdil tudi ta zbor, sledimo osnovni intenci tega zakona, to je organiziranju detektivske dejavnosti v skladu z njeno namembnostjo, posebej pa preprečitev zlorabe take dejavnosti. Menimo, da smo uspeli od prvih sklepov prvega branja pa do tretjega branja v zakon montirati - če lahko tako rečem - toliko varovalk, tako glede osebe in pa lastnosti, ki lahko ta poklic opravlja, kot glede predmeta, ki je urejen v tem zakonu, da lahko upamo, da do zlorab, če se bo zakon upošteval, ne bo prišlo.</p>
                  <p>Zato predlagam, da se zakon v tretjem branju sprejme in da se v tretjem branju predlagana amandmaja oziroma amandmaji, trije so, ne sprejmejo. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi besedo predstavnik Sekretariata za zakonodajo in pravne zadeve? (Ne.) Želijo besedo predstavniki poslanskih skupin? Kot veste, razpravljamo o zakonskem predlogu v celoti, amandmaji so možni samo k tistim členom, ki so bili spremenjeni v predhodni obravnavi in so bili tudi vloženi. Dobili ste pregled, in sicer so trije amandmaji. Želi kdo besedo v imenu poslanskih skupin? Gospod Miran Potrč, izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Rad bi povsem na kratko povedal, da podpiramo zakon, vložili smo en amandma, ki ima željo, da iz zakona izključi izrecno določbo, ki je po našem prepričanju protiustavna in ki pomeni zakonsko prepoved določenega poklica nekaterim ljudem. Da je naš predlog in naša kratka utemeljitev ustrezna, nas je prepričal članek gospoda Janeza Pečarja, ki ga je objavil v sobotni prilogi Dela, 21.5.1994, z naslovom "Nekakšen berufsferbot" in v katerem mnogo temeljitejše, kot smo to zapisali mi v obrazložitvi, kaže, kaj bi pomenila rešitev, ki jo sedanji zakon vključuje. Sodimo, da nekaj elementov pravne države kaže v Republiki Sloveniji tudi na takih točkah, ki so lahko politično občutljive obdržati in da ne kaže v zakonodajo vključevati nekaj represivnega, kar se sicer ne da urediti. Čeprav me redko kdo posluša, naj preberem samo dva dela in dva citata tega članka.</p>
                  <p>"Država torej želi v nasprotju s sodno prepovedjo opravljanja poklica ali dejavnosti, ki sme trajati največ 10 let, omejiti svobodo dela ljudem iz imenovanih služb za vedno. Z dosti bolj radikalnim ukrepom kot so podobne možnosti iz sodne prakse, ki se uporablja v okviru splošnih namenov, kazenskih sankcij, potem ko je ugotovljeno, da je nekdo v poklicu dejavnosti in dolžnosti storil kaznivo dejanje. Ker je tako, potem je s predlogom zakona o detektivski dejavnosti delo v službi državne varnosti in podobnih službah Republiškega sekretariata za notranje zadeve ne le kriminalizirano, ampak tudi penalizirano, torej kriminalno, zavrženo in kot tako hudodelsko kot včasih slišim od nekaterih, ki na našo preteklost gledajo z ekstremističnimi stališči.</p>
                  <p>Represivnost dosedanjih poskusov regulacije detektivskih dejavnosti pa čedalje bolj izraža svojo, kot pravim, udbofobičnost, ki je iz ulice, medijev in politike prišla tudi v zakonodajo, kljub jasnim mednarodnim in domačim normam". Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Prosim, gospod Štefan Matuš, izvolite!</p>
               </sp>
               <sp>
                  <speaker>ŠTEFAN MATUŠ:</speaker>
                  <p>Hvala za besedo! Spoštovani, Slovenska ljudska stranka podpira ta zakon tak kot je bil sprejet v drugi obravnavi, vključno s tem, da ostane 8. člen tega zakona takšen kot je napisan v predlogu. Nasprotujemo amandmaju Združene liste in sicer sta dva. Eden črta to 5. točko 8. člena. Nasprotujemo pa zato, kajti v kolikor to črtamo, te ljudi spravljamo v poseben priviligiran položaj. Večkrat sem že poudaril tudi na odboru, da ta člen ne omejuje pravic, ljudje so upokojeni, administrativno upokojeni, pridobili so pokojnino, to je zadnja plača v njihovem delovnem obdobju. To se pravi, so bili takrat izrecno priviligirani in jim je država omogočala ta privilegij, proti drugim, ki so bili upokojeni z desetletnim povprečjem in tako dalje. Zato tega ne podpiramo, da bi se o črtalo in se bomo izrecno zavzemali, da ta zadeva ostane takšna kot je v predlogu. Predlagali pa smo takrat amandma izključno zaradi tega, da bivši uslužbenci SDV in podobnih služb nekdanjega Sekretariata za notranje zadeve ne bi delovali kot zasebni detektivi, ker se lahko okoriščajo s podatki, ki so jih lahko pridobili, po možnosti jih še lahko pridobijo v teh službah. Hvala lepa. Zato bomo tem amandmajem nasprotovali. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Prosim, gospa Breda Pečan. Izvolite.</p>
               </sp>
               <sp>
                  <speaker>BREDA PEČAN:</speaker>
                  <p>Hvala. Kolegice in kolegi! Razpravljam v svojem imenu in moram povedati, da me stališče poslanske skupine Slovenske ljudske stranke do 8. člena in do amandmaja k 8. členu tega zakona prav nič ne preseneča, saj je za njo znano, tako kot za člane te stranke, da jim je spoštovanje človekovih pravic mednarodnih konvencij o človekovih pravicah in o preprečevanju omejevanja svobode človeka pri njegovih dejanjih pač nepotrebna floskula. Moram, da, saj lahko kričite, v repliki boste replicirali potem, ko boste imeli besedo. Hvala. Sedaj bom pa jaz govorila in mislim, da imam pravico do tega, razen če je tudi ta pravica za Slovensko ljudsko stranko dovoljena samo tistim poslancem, za katere oni presojajo, da lahko govorijo. (Glas iz klopi.)</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Govornica lahko govori kar hoče, ostali v dvorani pa nimajo besede. Prosim. Prekinjali ste govornico z medklici in prosim, da tega več ne počnete. Seveda pa prosim tudi govornico, da se na medklice ne ozira, če le more.</p>
               </sp>
               <sp>
                  <speaker>BREDA PEČAN:</speaker>
                  <p>Moram reči gospod predsedujoči, da pač kot vsak drug človek, nisem gluha in me zaradi tega takšne stvari med govorjenjem motijo. Je pa, kaže, tudi metoda to, da lahko človeka sproti, glede na to, da nima govora naprej napisanega, da ga zmotiš in mu prekineš nit, in zato se seveda kolegom te poslanske skupine posebej zahvaljujem.</p>
                  <p>Hotela sem povedati sledeče, da je že moj predhodnik, gospod Potrč, vodja naše poslanske skupine povedal bistvo vsega v zvezi s tem amandmajem. Mislim pa, da ta Državni zbor mora spoštovati zlasti tista določila ustave, ki se tičejo človekovih pravic. Hvalimo svojo ustavo in se z njo postavljamo ne le ob bok, temveč celo marsikdaj nad tiste države, ki jih štejemo v države zahodnjaške demokracije in govorimo o tem, da smo z našo ustavo potrdili tisto, kar smo se ljudje na plebiscitu odločili, namreč, da bomo spoštovali pravice vseh ljudi. Pravica do dela, do izbire poklica ob upoštevanju pogojev, ki jih mora človek izpolnjevati, da lahko posamezno delo opravlja, je v ustavi našteta posebna, ne posebna, ampak človekova pravica. In mislim, da tak 8. člen, kakršen je v tem zakonu napisan, pomeni kršenje najosnovnejših človekovih pravic.</p>
                  <p>Prej sem slišala, da imajo ti ljudje, ki so bili administrativno upokojeni, pokojnino in prav zaradi tega nimajo pravice do tega, da bi opravljali poklic. Po tej logiki noben administrativni upokojenec v tej državni ne sme opravljati nobenega poklica, ne samo točno tega poklica. Pomeni, da noben administrativni upokojenec ne sme, se ne sme svoji pokojnini odreči in se ponovno zaposliti. Pomeni, da imamo posebno vrsto upokojencev, ki se jim reče "administrativni upokojenci", ki nimajo pravice do dela, tako kot vsi ostali. Če menimo, da je uživanje pokojnine in ob tem opravljanje določene dejavnosti nepošteno ali nezakonito, ali naj bi bilo nezakonito, ker trenutno še ni, potem prosim lepo, predpišimo z zakonom, da tisti ljudje, ki prejemajo pokojnino, ne morejo delati ampak, da se morajo najprej reaktivirati, da se morajo za obdobje, ko bodo delali odreči pokojnini in potem naj gredo delat. Samo to. Ampak za vse državljane Slovenije enako. Ne moremo pa reči, da eni lahko in drugi ne. Ravno tako, kot bi tukaj, nam poslancem, znova kdo očital - mislim, da z bistveno večjo pravico, kot komur koli izmed teh administrativnih, ali kakršnih koli drugih upokojencev - kako si kaj privoščimo, česar si drugi državljani ne morejo.</p>
                  <p>Moram reči, da bom znova podprla ta amandma, kakor sem nasprotovala takrat v drugi obravnavi temu amandmaju, ki je 8. člen spremenil v smer grobega kršenja človekovih pravic v državi, v kateri želim živeti z zavestjo, da sem se trudila, da bi človekove pravice ostale tisto, kar je za vsako demokracijo ena najpomembnejših stvari, to je svetinja. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko ima gospod doktor Franc Zagožen, potem gospod Žarko Pregelj in gospod Franc Potočnik.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Predvsem protestiram zaradi takega načina razprave. Ta člen je sprejel Državni zbor. Mi imamo samo 11 poslancev, torej nismo mogli vsiliti take rešitve. Večina pa je že vsiljevala neustavne rešitve in je moralo posredovati Ustavno sodišče. Po našem prepričanju, v tem primeru ne gre za kršenje ustavnih pravic in za kršenje človekovih pravic. Treba je misliti tudi na to, da so lahko kršene človekove pravice drugih in s tem členom, ki je bil izglasovan, naj bi ravno to preprečevali. Mislim, da ima tudi to svojo težo, zato bom glasoval proti amandmaju, da se to črta. Vemo, da so ponekod veliko strožje restrikcije vnesli v zakonodajo, na primer Čehi, do nekaterih kategorij ljudi, vendar se to ni štelo za kršenje človekovih pravic, ampak drugače od tega - varovanje človekovih pravic, ki bi lahko bile kršene s strani nekaterih, ki so to s svojimi dejanji že pokazali. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko ima gospod Žaro Pregelj, izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Protestiram k takemu načinu razprave, ko se za argumentacijo uporablja diskvalifikacija opozicijske stranke.</p>
                  <p>Nemogoče je trditi, da se vedno zavzemamo za take rešitve, ki pomenijo kršitve ustavnih pravic, kršitve mednarodnih norm, kršitve človekovih pravic nasploh. To sploh ni res. Vsakdo ve, da to ni res. Lahko se zgodi, da je lahko napaka. V tem primeru se ni zgodila napaka in nesmiselno je to trditi in širiti laži, gospa Pečanova. Zato ugotavljam, da očitno imate vi take namene, kajti vi želite na ta način zakriti vaša stališča, ki so v bistvu ravno ta, da zagovarjate tiste pripadnike bivše službe državne varnosti, ki so v resnici kršili človekove pravice in počenjali marsikaj. Zato so bili tudi upokojeni in tudi ne morejo več služiti tej državi. To je bil, kot sami dobro veste, leta 1990 eden temeljnih problemov, ki se je razrešil na ta način, da so jih administrativno upokojili. In ne vem, kje imate podlago v moralnem smislu, da lahko zahtevate za take ljudi, da delajo podobno dejavnost. Vsakdo, ki je prekršil karkoli, mora biti kaznovan. Takrat je bil nekakšen tih dogovor, da se pač upokojijo z namenom, da na tem področju ne delujejo več. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko ima gospod Franc Potočnik.</p>
               </sp>
               <sp>
                  <speaker>FRANC POTOČNIK:</speaker>
                  <p>Gospa Pečanova, rekli ste, da je za člane Slovenske ljudske stranke značilno, da ne spoštujejo človekovih pravic. Povem vam, da ste s tem žalili 35.000 slovenskih državljanov, ki so člani Slovenske ljudske stranke. Zato ne bom govoril o komunistih, ampak povem, da je Komunistična partija in potem Zveza komunistov v 45 letih marsikdaj grobo kršila in tudi na najbolj brutalen način kršila človekove pravice, s tem pa ne morem reči, da so jo kršili komunisti, ampak samo nekateri, ki so pač v takratni stranki oziroma zvezi vodili. Ni prav, pa tudi z moje strani ne bi bilo prav, da bi govoril o komunistih. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko ima gospa Breda Pečan.</p>
               </sp>
               <sp>
                  <speaker>BREDA PEČAN:</speaker>
                  <p>Hvala lepa. Verjetno ne bom mogla v petih minutah, če ne drugega, "pogoltniti" vsega, kar sem sedaj slišala. Moram pa reči, da ena osnovnih lastnosti politika in diplomata, kar bi vsak politik tudi moral biti, da ne uporablja besede "laž", kadar jo naslavlja točno na določenega človeka. To je izkaz zelo slabe vzgoje in predvsem popolne nesposobnosti za politično delo.</p>
                  <p>Drugo kar je, bi rekla tole: gospod Pregelj je rekel, da so tisti ljudje, ki so delali v SDV in bili administrativno upokojeni, eklatantno oziroma pomembno kršili človekove pravice. Rada bi slišala gospoda Žareta Preglja, kateri ljudje, ki so delali v SDV, so bili administrativno upokojeni zaradi kršenja, izrecno zaradi kršenja človekovih pravic, pa so bili, jaz mislim vsaj, ker smo v pravni državi, za to tudi obsojeni. Ker namreč, gospod Žaro Pregelj ni ne tožilec ne sodnik, ampak je poslanec in se kot po navadi marsikateri od poslancev, ki so tukaj v Državnem zboru skriva za svojo funkcijo poslanca in trosi take obtožbe, ki jih dokazati, prvič ne more, in drugič so na nivoju, ki pač sodijo k njemu.</p>
                  <p>Gospodu Potočniku bi samo to odgovorila. Normalno, da v Ljudski stranki ne morem poznati vseh 35.000 članov, vendar, če sodim po predstavnikih, ki jih imajo člani vaše stranke tu v parlamentu, je točno tako.</p>
                  <p>Kot drugo bi rekla, moram vam prikimati, ko pravite, da ne boste rekli, da so bili komunisti tisti, ki so kršili človekove pravice. Zakaj? Ker je v vaši stranki cela vrsta komunistov.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Repliko ima gospod dr. Franc Zagožen, za njim pa še gospod Franc Potočnik.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani! Če gre za laž ali resnico, raje uporabljam pravo besedo direktno in se ne bi niti tukaj poskušal izgovarjati in izogibati s kakšnim diplomatskim jezikom.</p>
                  <p>Ponovno protestiram, tudi pri predsedniku, zakaj dopušča tako diskreditiranje v tem Državnem zboru. To je navsezadnje odraz vaše in ne naše kulture, če govorite tako in tako obtožujete, ampak gre v zadnjih dneh in tednih očitno razprava v tem Državnem zboru v tej smeri, da je politične kulture vedno manj in napadi te vrste in te vrste diskreditacija političnih nasprotnikov, kot jo ravnokar doživljamo od gospe Pečanove, ki pravi da je diplomat, so prav nič diplomatski in podobni diskreditiranju vsakega političnega nasprotnika izpred 40 let in kaj se je potem zgodilo, vemo. 40 let diktature. V diktaturah, gospa Pečanova, veste kaj se dogaja s človekovimi pravicami. Ne samo vi, ampak zadnje dni to prakso, prav to prakso, ki ste jo vi sedajle tako jasno reprezentirali izza te govornice, uporablja vaša stranka proti Slovenski ljudski stranki. Vaša stranka ima v tem že, kot sem rekel, 50-letno tradicijo. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko ima gospod Franc Potočnik, prosim.</p>
               </sp>
               <sp>
                  <speaker>FRANC POTOČNIK:</speaker>
                  <p>Gospa Pečanova, drugi so razlogi, zakaj nisem imenoval oziroma obtožil ali pa obsojal komuniste za kršenje človekovih pravic. Ne zato, ker so nekateri tu in tam spoznali svojo zmoto, ampak zato, namenoma sem imenoval Komunistično partijo in Zvezo komunistov, katere naslednik je vaša stranka, ki se tega početja, kar so vaše predhodnice delale, ni nikoli javno odrekla. Zato sem to imenoval kot stranka.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo repliko, besedo? Replika, gospod Kocijančič, izvolite.</p>
               </sp>
               <sp>
                  <speaker>MAG. JANEZ KOCIJANČIČ:</speaker>
                  <p>Spoštovani podpredsednik, spoštovane kolegice in kolegi! Veliko bolj bi cenil, če bi se bili sposobni skoncentrirati na probleme in na bistvo amandmaja, kjer mislim, da gre za dve povsem različni in med seboj si nasprotujoči interpretaciji, kaj v naši konkretni pravni praksi človekove pravice pomenijo. Spomnil bi vas, da o tem pišejo tudi znanstveniki in da so - recimo prof.dr.Pečar - zavzeli povsem jasno stališče, ki ga ne bi želel ponavljati. Mislim, pa da dejansko ti medsebojni deli ne pripomorejo k ustvarjanju konstruktivne, parlamentarne atmosfere, čeprav je potem, ko človek sliši najrazličnejše kvalifikacije, zelo težko ostati tiho.</p>
                  <p>Samo za osvežitev spomina vam bom ponovil nekaj dejstev, pa jih vzemite take kot so ali pa jih poskušajte na svoj način interpretirati. Združena lista socialnih demokratov je bila ustanovljena lansko leto iz treh različnih strank in nekaj političnih skupin. Tudi v poslanskem klubu Združene liste sedijo ljudje, ki nikdar niso bili člani Zveze komunistov. In mnogi člani Zveze komunistov sedijo v drugih parlamentarnih strankah. Kar se tiče stranke Socialnodemokratske prenove, ki je nastala iz Zveze komunistov, je sestavni del te stranke. Mi smo v svojem ustanovnem aktu povedali, da nadaljujemo pozitivno tradicijo vseh strank in da nismo izključni nosilci tradicije nobene od njih.</p>
                  <p>Moram pa povedati, da ni točno, to kar je bilo rečeno nazadnje, da se Zveza komunistov, bodisi katerakoli od kasnejših strank in tudi Združena lista niso opredelile do revolucionarnih zlorab. So se opredelile in to negativno do revolucionarnih zlorab, tisti ki ima čas, si lahko te stvari ogleda. Mislim pa, da ponavljam, da ta vrsta medsebojnih kvalifikacij in metanj demokracije in diktature drug drugemu v obraz ne vodi nikamor. Enako mislim, da ne vodi nikamor navajanje povsem zgrešenega v mednarodni praksi, tudi v Svetu Evrope obsojenega primera, t.i. češkega lustrifikacijskega zakona.</p>
                  <p>Mi se moramo zavedati, če gradimo novo družbo, ki naj bi izhajala iz sodobnega, demokratičnega pojmovanja človekovih pravic, potem morajo biti te pravice priznane vsem. In če smo mi sposobni in dovolj trdni, da se upamo za človekove pravice zavzeti tudi tam, kjer je to nepopularno in kjer se da zganjati tako in drugačno demagogijo, nam tega ne smete zameriti. Smo imeli dovolj priložnosti, da smo spoznali, da so človekove pravice bistvo demokracije.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod dr. Leo Šešerko.</p>
               </sp>
               <sp>
                  <speaker>DR. LEO ŠEŠERKO:</speaker>
                  <p>Spoštovani gospod podpredsednik, spoštovani zbor! Jaz se sicer bojim, da po tej vroči razpravi glasovanja več ne bo, ker nas bo premalo tukaj. Želim pa povedati, da podpiram te amandmaje in sicer zaradi tega, ker stojim na stališču, da v primeru, če je nekdo naredil kaznivo dejanje v opravljanju svojega poklica, potem ga je zato potrebno poklicati na odgovornost, ni pa mogoče neki skupini vnaprej odpisati pravice do neke zaposlitve, to je znani "berufsfer bot" v takšni ali drugačni obliki in v deželah, kjer so ga razglašali do sedaj za posamezne skupine, se to nikoli ni dobro obneslo.  Sicer ne bi želel sedaj, da s tem svojim nastopom sprožim še eno ostro diskusijo tu ali pa kup ostrih dogovorov, ki se jim seveda ne mislim izogniti, če bo to potrebno, vendar mislim, da je modrost našega Državnega zbora lahko samo v tem, da stvari presojamo konkretno, da tisti, tukaj nas je precej, ki vemo, kako so tekle stvari leta 1990, kako so administrativna upokojevanja potekala in recimo, če bi bil kolega Bavčar tukaj, bi si želel, da bi on prišel gor, ki je bil takrat vključen v to, da bi povedal svoje stališče glede tega, kakšni so bili motivi in tako naprej, bi bila verjetno nekoliko lažje ta odločitev  sprejeta in bi tudi bilo jasno, da vsi, ki so takrat bili administrativno upokojeni, ne bi zaslužili takšne določbe, kot je tukaj v zakonu. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Ugotavljam, da ne in prehajam h glasovanju. Prosim, da vsi sedete na svoja mesta, da bomo lahko opravili glasovanje, hkrati kličem tudi tiste iz avle. Glasujemo najprej o amandmajih, ker smo pri tretji obravnavi. Najprej bomo glasovali o amandmaju k 8. členu, o katerem je potekala tudi razprava. V 8. členu zakona se črta "peta točka prvega odstavka". Amandma je predlagal gospod Miran Potrč za poslansko skupino Združene liste socialnih demokratov. Ugotovimo sklepčnost! (54 prisotnih.)</p>
                  <p>Kdo je za? (33 poslancev.) Je kdo proti? (18 poslancev.)</p>
                  <p>Ugotavljam, da je ta amandma sprejet.</p>
                  <p>Naslednji amandma. Drugi stavek prvega odstavka se spremeni, tako da se glasi: "Detektiv ne sme za opravljanje detektivskih storitev uporabljati metod in sredstev, ki jih v skladu z zakonom uporabljajo službe državnih organov". Predlagatelj je Vlada Republike Slovenije, odbor amandma podpira. Ugotovimo sklepčnost! (54 prisotnih.)</p>
                  <p>Kdo je za? (48 poslancev.) Je kdo proti? (1 poslanec.)</p>
                  <p>Ugotavljam, da smo ta amandma sprejeli.</p>
                  <p>K 25. členu imamo amandma: drugi stavek prvega odstavka se črta. Predlagala ga je Vlada Republike Slovenije. Ugotovimo sklepčnost! (44 prisotnih.) Prosim, da ostanete do konca prisotni. Prosim, da ponovno ugotovimo sklepčnost za glasovanje o amandmaju k 25. členu. Ugotovimo sklepčnost! (47 prisotnih.)</p>
                  <p>Kdo je za? (41 poslancev.) Je kdo proti? (3 poslanci.)</p>
                  <p>Ugotavljam, da smo ta amandma sprejeli.</p>
                  <p>S tem smo amandmaje izčrpali in dajem na glasovanje zakon v celoti. Ugotovimo sklepčnost! (47 prisotnih.)</p>
                  <p>Kdo je za? (44 poslancev.) Je kdo proti? (8 poslancev.)</p>
                  <p>Ugotavljam, da smo zakon v celoti sprejeli.</p>
                  <p>Gospod Geržina ima predlog dodatnega sklepa.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa, gospod predsedujoči! Predlog dodatnega sklepa. Mislim, da bi dali ob sprejetju amandmaja Vlade ustrezno tolmačenje, ki bi v bistvu rešilo dileme, ki so se porajale okrog tega, da bi preprečili nekaterim ljudem, kot je bilo rečeno, da bi kršili pravice in ustavne pravice itd., kar je za pogovor. Ampak mislim, da je srž v tem amandmaju Vlade, ki pravi da ne sme uporabljati sredstev, ki jih uporablja služba SOVA. Tako bi rekla v sklepu: "Pri tolmačenju (to je predlog sklepa) 13. člena zakona o detektivski dejavnosti se štejejo med metode in sredstva tudi informacije, pridobljene v službi SDV".</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Moram takoj opozoriti, da tega sklepa ne moremo dati kot sklep na glasovanje, ker spreminja zakon. To je tolmačenje zakona. To je obvezna razlaga in lahko samo po postopku z obvezno razlago sprejemamo.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Se pač ne da. Poskusil sem in mislim, da se je govorilo točno o tej zadevi. Če se pač to ne da, se bo moralo to drugače urediti. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>To se lahko uredi na način obvezne razlage. Zaključujem to točko dnevnega reda in predlagam, da potrpite še pet minut.</p>
                  <p>Mislim, da več ne bo potrebno, za s tem povezan vsebinsko vendarle naslednji zakon v tretji obravnavi <title>PREDLOG ZAKONA O ZASEBNEM VAROVANJU IN O OBVEZNEM ORGANIZIRANJU SLUŽBE VAROVANJA</title>, če se strinjate s tem.</p>
                  <p>Predlog zakona je za tretjo obravnavo pripravila Vlada Republike Slovenije. Želi besedo predstavnik Vlade? (Ne). Predlog zakona je obravnaval Odbor za notranjo politiko in pravosodje kot matično delovno telo. Želi besedo predstavnik odbora? (Ne). Želi predstavnik Sekretariata za zakonodajo in pravne zadeve besedo? (Ne). Želijo besedo predstavniki poslanskih skupin? (Ne). Besedo dajem poslankam in poslancem. Želi kdo besedo? (Ne).</p>
                  <p>Zato zaključujem razpravo in prehajam najprej h glasovanju o amandmajih. Amandmajev ni bilo vloženih, pač pa sta dva amandmaja tako imenovane uskladitvene narave, o katerih glasujemo, preden glasujemo o zakonu v celoti, zato dajem na glasovanje najprej amandma k 5. členu. V drugem odstavku tega člena se v 8. točki nadomesti besedilo iz 17. člena z besedilom iz 18. člena. Ugotovimo sklepčnost! (53 prisotnih.)</p>
                  <p>Kdo je za? (50 poslancev.) Je kdo proti? (3 poslanci.)</p>
                  <p>Ugotavljam, da smo ta amandma sprejeli.</p>
                  <p>Dajem na glasovanje drugi amandma, ki se glasi: "v tretjem odstavku 10. člena se besedi prejšnjega odstavka nadomestita s besedama prvega odstavka. Ugotovimo sklepčnost! (55 prisotnih.)</p>
                  <p>Kdo je za? (48 poslancev.) Je kdo proti? (4 poslanci.)</p>
                  <p>Ugotavljam, da smo ta amandma sprejeli.</p>
                  <p>Dajem ta zakon na glasovanje v celoti. Ugotovimo sklepčnost! (56 prisotnih.)</p>
                  <p>Kdo je za? (51 poslancev.) Je kdo proti? (2 poslanca.)</p>
                  <p>Ugotavljam, da smo ta zakon sprejeli.</p>
                  <p>(Sklepčnost je tako visoka, da je skoraj škoda domov oditi.)</p>
                  <p>Zaključujem današnje zasedanje, nadaljujemo v ponedeljek bo 10.00 uri.</p>
               </sp>
               <stage>(SEJA JE BILA PREKINJENA 27. MAJA OB 14.56 URI IN</stage>
               </div>
      </body>
  </text>
</TEI>
