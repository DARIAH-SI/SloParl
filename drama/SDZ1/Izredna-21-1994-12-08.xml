<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">4FC23FBDBD725DAAC1257832004838D5</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=4FC23FBDBD725DAAC1257832004838D5</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <head>DRŽAVNI ZBOR REPUBLIKE SLOVENIJE</head>
               <head type="session">21. izredna seja</head>
               <docDate>(8., 9., 13. in 14. december 1994)</docDate>
               <castList>
                  <castItem>Sejo so vodili: Jožef Školč, predsednik zbora, dr. Lev
                     Kreft in Vladimir Topler, podpredsednika zbora</castItem>
               </castList>
               <stage>Seja se je pričela ob 9.09 uri.</stage>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Prosim, če lahko zasedete svoja mesta. Spoštovane kolegice poslanke, kolegi poslanci, gospe in gospodje. Pričenjam 21. izredno sejo Državnega zbora Republike Slovenije. Obveščen sem, da so zadržani in se seje ne morejo udeležiti naslednje poslanke in poslanci, in sicer: gospod Janez Kocijančič, gospa Jana Primožič, gospod Miroslav Mozetič, gospod Rudi Moge, gospod dr.Ciril Ribičič, ki se bo seje kasneje udeležil, gospod Maks Lavrinc, ki se nam bo ravno tako pridružil, nadalje gospa Mihaela Logar, gospod Lojze Peterle, gospod Ignac Polajnar, gospod Izidor Rejc in gospod Stane Frim.</p>
                  <p>Prosim, da ugotovimo prisotnost v dvorani. Ugotavljam, da je navzočih 51 poslank in poslancev; tako je zbor sklepčen in lahko odloča. Na to sejo sem vabil predstavnike Vlade Republike Slovenije in jih toplo pozdravljam.</p>
                  <p>21. izredno sejo Državnega zbora sem sklical po dogovoru na kolegiju predsednika zbora. Predlog dnevnega reda ste prejeli s sklicem seje dne 15. novembra 1994, dne 22. novembra 1994 pa ste dodatno prejeli razširjen sklic te seje.</p>
                  <p>V zvezi s sklicem seje vas želim obvestiti, da je zbor na 26. seji ob obravnavi točke volitve in imenovanja sklenil, da bo na 21. izredni seji obravnaval predlog predsednika Republike Slovenije za imenovanje devetih članov Računskega sodišča ter predlog Komisije za volitve, imenovanja in administrativne zadeve za imenovanje predsednika in namestnice predsednice Računskega sodišča ter predlog Varuha človekovih pravic za imenovanje štirih namestnikov.</p>
                  <p>Predlogov za umik točke z dnevnega reda nismo prejeli, zato sprašujem, če želi v zvezi s tem kdo besedo? Če ne želi nihče predlagati, da se karkoli umakne z dnevnega reda, prehajamo na razširitve.</p>
                  <p>- Prosil bi poslance in poslanke, da zasedejo svoja mesta in tudi za potreben mir v dvorani. Za to tišino se vam prijazno zahvaljujem.</p>
                  <p>Prehajamo na razširitve. Po dogovoru na kolegiju predsednika Državnega zbora predlagam zboru, da na dnevni red te seje uvrsti predlog zakona o dopolnitvah zakona o Računskem sodišču, ki sta ga zboru v sprejem po hitrem postopku predložila poslanca doktor Franc Zagožen in Janez Podobnik ter predlog zakona o financiranju občin, ki ga je zboru v sprejem po hitrem postopku predložila Vlada Republike Slovenije. Oba predloga je kolegij obravnaval in podprl.</p>
                  <p>Prehajamo na glasovanje o navedenih predlogih.</p>
                  <p>Najprej bom dal na glasovanje predlog za razširitev dnevnega reda z obravnavo predloga zakona o dopolnitvah zakona o Računskem sodišču. Ugotovimo sklepčnost! (60 prisotnih.)</p>
                  <p>Kdo je za? (34 poslancev.) Je kdo proti? (15 poslancev.)</p>
                  <p>Ugotavljam, da je ta predlog razširitve sprejet.</p>
                  <p>Na glasovanje dajem tudi predlog, da se navedeni zakon sprejme po hitrem postopku. Ugotovimo sklepčnost! (62 prisotnih.)</p>
                  <p>Kdo je za? (38 poslancev.) Je kdo proti? (9 poslancev.)</p>
                  <p>Ugotavljam, da je tudi ta predlog za hiter postopek sprejet.</p>
                  <p>Nadalje dajem na glasovanje predlog za razširitev dnevnega reda z obravnavo predloga zakona o financiranju občin. Ugotovimo sklepčnost! (62 prisotnih.)</p>
                  <p>Kdo je za? (58 poslancev.) Je kdo proti? (Nihče.)</p>
                  <p>Ugotavljam, da je ta predlog za razširitev dnevnega reda sprejet.</p>
                  <p>Na glasovanje dajem tudi predlog, da se zakon sprejme po hitrem postopku. Ugotovimo sklepčnost! (61 prisotnih.)</p>
                  <p>Kdo je za? (41 poslancev.) Je kdo proti? (1 poslanec.)</p>
                  <p>Ugotavljam, da je predlog za hiter postopek sprejet.</p>
                  <p>Drugih predlogov za širitev dnevnega reda do zdaj nismo</p>
                  <p>prejeli in sprašujem, če želi v zvezi s tem kdo besedo?</p>
                  <p>Želi v zvezi z dnevnim redom v celoti kdo besedo? Ker ne želi, predlagam za današnjo sejo naslednji dnevni red; ker je kratek, dovolite da ga preberem:</p>
                  <p>1.   Predlog zakona o dopolnitvah zakona o računskem sodišču v hitrem postopku;</p>
                  <p>2.   predlog proračunskega memoranduma za leto 1995;</p>
                  <p>3.   nepravilnosti pri zbiranju podpisov podpore volivcev k zahtevi za razpis zakonodajnega referenduma pod geslom "certifikati";</p>
                  <p>4.   predlog zakona o financiranju občin v hitrem postopku;</p>
                  <p>5.a. predlog predsednika Republike Slovenije za imenovanje devetih članov Računskega sodišča in predlog Komisije za volitve, imenovanja in administrativne zadeve za imenovanje predsednika in namestnice predsednika Računskega sodišča.</p>
                  <p>b. predlog Varuha človekovih pravic za imenovanje štirih namestnikov.</p>
                  <p>Na glasovanje dajem predlagani dnevni red v celoti. Ugotovimo sklepčnost! (60 prisotnih.)</p>
                  <p>Kdo je za tak dnevni red? (52 poslancev.) Je kdo proti? (2 poslanca.)</p>
                  <p>Ugotavljam, da je predlog dnevnega reda izredne seje Državnega zbora sprejet.</p>
                  <p>V zvezi s sejo in dnevnim redom vas želim obvestiti, da bo zbor jutri delal do 15. ure in da bo po potrebi z delom nadaljeval v torek, 13. decembra 1994, ob 9. uri. Prav tako vas obveščam, da bomo jutrišnje nadaljevanje seje ob 9. uri pričeli z volitvami in imenovanji; to zaradi tega, ker je potrebno k točki povabiti ljudi, ki so kandidati za funkcije v Računskem sodišču in namestnike Varuha človekovih pravic.                </p>
                  <p>Prehajamo na <title>1. TOČKO DNEVNEGA REDA - PREDLOG ZAKONA O DOPOLNITVAH ZAKONA O RAČUNSKEM SODIŠČU</title>.</p>
                  <p>Predlog zakona sta v obravnavo zboru predložila poslanca dr. Franc Zagožen in Janez Podobnik. Želi besedo predstavnik predlagateljev?</p>
                  <p>Gospod Zagožen, izvolite.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani predsednik, spoštovani zbor! S poslancem Janezom Podobnikom sva vložila ta predlog zakona o dopolnitvah zakona o Računskem sodišču po hitrem postopku, ker so pred nami volitve Računskega sodišča, meniva pa, da je zakon potreben majhnega popravka. Gre za novo, zelo pomembno ustanovo v demokratični ureditvi, Računsko sodišče, ki bo kontroliralo javno porabo, kar pomeni skoraj polovico domačega proizvoda. Glede na to - tako določa tudi ustava - je Računsko sodišče izjemno pomembna strokovna ustanova, ki lahko zagotovi neodvisno kontrolo porabe javnih financ in na ta način zagotavlja možnost demokratične kontrole v parlamentu nad to porabo.</p>
                  <p>Po sedanjih določbah zakona naj bi člane Računskega sodišča volili za devet let. Čez devet let bi vsem hkrati potekel mandat in potem bi ponovno volili celotno novo garnituro. To pa pomeni ob vsakem poteku mandata prekinitev kontinuitete dela Računskega sodišča. Podobne ustanove in druge, s katerimi bi lahko potegnili analogijo, imajo praviloma porazdeljene mandate tako, da se vsaka tri leta zamenja ena tretjina članov.</p>
                  <p>Ko je Evropski svet postavljal take nove ustanove, recimo tudi Evropsko sodišče za varstvo človekovih pravic, je pri prvi izbiri sodnikov določil, da generalni sekretar z žrebom določi, katera tretjina izvoljenih članov bo imela prvi mandat skrajšan na eno tretjino celotnega, druga tretjina na dve tretjini celotnega in tretja tretjina dobi celoten mandat. Na tak način se potem vsaka tri ali štiri leta, odvisno od dolžine, od skupnega mandata, zamenja ena tretjina članov sodišča. Podobno prakso so sprejele tudi druge evropske države, ki so v zadnjih letih prešle na demokratično ureditev in ustanavljale nekatere nove ustanove, recimo ustavna sodišča. Tudi v našem ustavnem sodišču mandat sodnikov poteka v različnih terminih, tako da je kontinuiteta dela zagotovljena in se samo en del sodnikov hkrati voli, ko nekaterim poteče mandat.</p>
                  <p>Menim, da je zdaj priložnost, da s sprejemom tega zakona po hitrem postopku zagotovimo tako kontinuiteto dela Računskega sodišča. Pomisleki, ki jih tu izraža Vlada, mislim, da ne držijo. Vsekakor to v nobenem primeru ne krši neodvisnosti sodišča; nasprotno, zagotavlja mu stalno neodvisnost, ker bi v nasprotnem primeru za dolgo dobo 9 let, to je več kot dve mandatni obdobji, enkratna večina v parlamentu odločila, medtem ko imamo mi parlamentarne volitve na vsaka 4 leta. In če bi vsaka 3 leta volili eno tretjino članov Računskega sodišča, lahko v tem primeru samo izjemoma recimo Državni zbor v enem sklicu imenuje kvečjemu dve tretjini članov. Govorim o prihodnosti; zdaj bo seveda treba imenovati vseh devet.</p>
                  <p>Tudi pomislek, češ da bi ob vsakokratnih volitvah, vsaka tri leta bile težave zaradi tega, ker zakon zahteva, da mora imeti najmanj ena tretjina članov Računskega sodišča status pooblaščenih revizorjev, ne zdrži, ker so pač lahko pogoji razpisa za nove tri člane Računskega sodišča čez tri, čez šest, čez devet let usklajeni s to zahtevo; tako da to ni ovira. Poleg tega pričakujem, da bo več kot ena tretjina članov Računskega sodišča imela status pooblaščenega revizorja.</p>
                  <p>Če bi ta zakon danes sprejeli po hitrem postopku, po naši oceni ne bi zaradi tega zamujali z imenovanjem članov Računskega sodišča; to se lahko zgodi še vedno v tem letu, na naslednji redni seji, ker se v bistvu pogoji ne spreminjajo; samo žreb bo določal dolžino prvega mandata. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Prosim poročevalca, da predstavi mnenje odbora o predlogu zakona.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala za besedo. Odbor je navedeni predlog zakona obravnaval, se seznanil tudi s primerjavami, ki jih je dal gospod Zagožen, in ugotovil, da je predlog zakona nepotreben in celo nesprejemljiv, da se sklicuje na neprimerne primerjave in da je mandat članov Računskih sodišč drugje po svetu še mnogo daljši, kot je predviden v našem zakonu. Povsod, brez izjeme, je dvoštevilčen; pri nas je devet let, drugje je 12 do 15-let. Bistvo dolgega mandata članov računskega sodišča je v neodvisnosti, kajti računska sodišča morajo biti neodvisna od izvršne, pa tudi od zakonodajne oblasti. In to povsod po svetu dosežejo na dva načina (in še druge dodatne); ta dva sta, da samostojno predlagajo svoj proračun (tako kot pri nas sedaj počne Ustavno sodišče in kot je predvideno tudi za Računsko sodišče) in da mandat članov Računskega sodišča traja dlje, kot traja mandat običajnih, politično obarvanih institucij. In parlament je politično obarvana institucija.</p>
                  <p>Zato je odbor menil, da bi tak predlog zakona pomenil možnost vpliva, ali pa večjega vpliva, politike na delo Računskega sodišča, kar bi kvarno vplivalo na njegovo neodvisnost - kar je predvsem njegovo temeljno poslanstvo po ustavi - in je predlog zakona z veliko večino glasov odbor zavrnil ter predlaga Državnemu zboru, da ga ne sprejme. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi besedo predstavnik Sekretariata za zakonodajo in pravne zadeve? (Ne želi.) Želi besedo predstavnik Vlade? Tudi ne želi. Želijo besedo predstavniki poslanskih skupin? Gospod Zagožen, v imenu SLS.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! V imenu poslanske skupine Slovenske ljudske stranke podpiram predlog zakona iz naslednjih razlogov: Ker povečuje neodvisnost sodišča od politike; zaradi tega, ker ena politična garnitura voli samo eno tretjino sodnikov in ne vseh devet. Torej zaradi večje neodvisnosti Računskega sodišča in manjšega poseganja politike v delo Računskega sodišča, je taka sprememba potrebna. Predlog tega zakona podpiramo tudi zaradi tega, ker ne posega v dolžino mandata. Določba o dolžini mandata ostane popolnoma nespremenjena. Samo v prehodni določbi je sprememba, ki bi zagotovila kontinuiteto in večjo neodvisnost delovanja sodišč. Če kdo meni, da je potrebna daljša mandatna doba računskih sodnikov, recimo 12 let, potem je naša poslanska skupina pripravljena podpreti tudi to. Menimo, da bi bilo to celo smotrno in to spremembo bi bilo celo mogoče narediti, če sprejmemo tudi te predloge, ki so v predlogu zakona za spremembo zakona o računskem sodišču. To so bistveni razlogi: večja neodvisnost računskega sodišča, manjša možnost poseganja politike vanj, s tem zagotovljena kontinuiteta strokovnega dela in neodvisnega dela Računskega sodišča, ki kontrolira skoraj polovico skupne porabe v državi. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo besedo v imenu poslanske skupine? Gospod Omerza.</p>
               </sp>
               <sp>
                  <speaker>MAG. IGOR OMERZA:</speaker>
                  <p>Hvala lepa. Ta predlog opozicijske stranke je čuden s stališča naše poslanske skupine. V mednarodnih računovodskih standardih posebej piše, da so taki mandati za člane računskega sodišča nespremenljivi, ker je osnovni princip delovanja Računskega sodišča neodvisnost. Po mnenju naše poslanske skupine ta predlog uvaja odvisnost računskih sodnikov od trenutnih političnih garnitur. To obdobje devetih let je bilo  vstavljeno v zakon po razpravah, ki smo jih imeli ob pripravi zakona ravno zaradi tega, da bi se izognili politizaciji Računskega sodišča.</p>
                  <p>Če pogledate, recimo, računsko sodišče na Madžarskem, ki so ga tudi na novo vzpostavili, so tam dali 12 let in kandidati morajo biti nestrankarski. V Nemčiji je podobno, v Avstriji pa so kandidati strankarski. Torej so različne rešitve. Ampak mi smo sprejeli načelo, da naj bo neodvisno in da naj bo nestrankarsko računsko sodišče. Zdaj pa po mnenju naše poslanske skupine opozicija uvaja politizacijo računskega sodišča. In to je pravzaprav težko razumljivo. Mislim, da bi to tudi destabiliziralo politično situacijo.</p>
                  <p>To je mnenje naše poslanske skupine. Skratka, predlagani predlog zakona o dopolnitvah uvaja odvisnost Računskega sodišča, kar je v popolnem nasprotju s temeljnim principom, da mora biti Računsko sodišče neodvisno. Torej naša poslanska skupina bo seveda nasprotovala in bo glasovala proti temu predlogu.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo besedo v imenu poslanskih skupin? Gospod Hvalica.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Poslanska skupina social-demokratske stranke bo podprla ta predlog za spremembo zakona o računskem sodišču. Po našem mnenju je velik rizik, je skoraj absurdno, da država v tranziciji podeli devet mandatov dolgih 81 let, pri čemer smo tudi ugotovili, da posamezniki, ki so predlagani, niti približno ne zadovoljujejo zahtev in kriterijev. Podeliti mandat za devet let? Ne vem. Razmislite o tem, razmislite, kaj to pomeni. In zaradi tega je predlagani 2. člen zakona, ki spreminja oziroma dodaja 37. člen več kot normalen; ne upravičen, normalen. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Želi še kdo v imenu poslanskih skupin? Če ne, dajem besedo poslankam in poslancem. Gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala lepa. V poročilu s seje odbora sem pozabil omeniti samo še to, kar bi rad poudaril zdaj v svojem imenu. Podoben predlog, predlog rotacije, je bil varianten predlog pri prvi obravnavi predloga tega zakona in ga je predlagala takrat v variantni obliki Vlada. Ta predlog je takrat, pri prvi obravnavi, s strani Državnega zbora naletel na ravno take očitke, kot sem jih izpostavil v poročilu s seje odbora in navsezadnje, kot jih je povedal gospod Omerza. In resnici na ljubo je treba povedati, da je takrat vodstvo takratne SDK pod vodstvom gospe Romane Logar odločno protestiralo točno proti taki dikciji, kot jo predlaga sedaj gospod Zagožen, češ, da je v nasprotju z mednarodnimi revizijskimi standardi; in moram reči, da sem ji dal prav.</p>
                  <p>Poleg tega pa je treba povedati tudi to - kar mislim, da je korektno do kandidatov za člena Računskega sodišča; če kdo meni, da kakšen od njih ni primeren (slišal sem to iz ust gospoda Hvalice), naj to seveda pove in argumentira. Ampak morebitna neprimernost kakšnega od njih - čeprav jaz osebno mislim, da ni nihče neprimeren - uporabljati kot argument v podporo temu zakonu, pa pomeni postavljati samega sebe na laž, kajti ta zakon predvideva kot instrument za rotacijo žreb. Žreb pa seveda ne zadane primernejših in ne izpusti manj primernih, ampak je seveda odvisen od naključja. Zato ravno uvajanje instrumenta žreba kot instrumenta za funkcioniranje tega sodišča pomeni njegovo destabilizacijo. Jaz moram še enkrat odločno poudariti, da se mi zdi tak predlog res predlog, morda predlagatelji tega niso želeli, ampak njegove posledice ali pa njegov učinek bi pa bil destabilizacija dela Računskega sodišča, kar mislim, da ni v prid nikomur od nas; vsaj ne upam si reči, da vidim koga v tem parlamentu, ki bi kaj takega želel. Zato menim, da je ta predlog zakona povsem nesprejemljiv in ga je pač treba zavrniti. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Hvalica ima repliko.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. O primernosti in o neprimernosti, to je navsezadnje stvar pogleda. Iz aspekta gospoda Kopača je lahko marsikaj primerno, kar za mene ni primerno. In predvsem naj vis a vis mojega izvajanja ne uporablja besede laži in podobno, ker sicer bom jaz kaj drugega tu stresel. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Jaz bi poslanke in poslance opozoril, da imamo tudi točko volitve in imenovanja, kjer velja govoriti o primernosti in neprimernosti kandidatov, da pa zdaj govorimo o sistemu. Gospod Pregelj se je javil k besedi.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Podpiram ta zakon, ki spreminja oziroma dopolnjuje obstoječi zakon o Računskem sodišču, predvsem iz razloga, ki je bil danes že obrazložen s strani predlagateljev, hkrati pa tudi zavedajoč se, da je Računsko sodišče v finančnem svetu enakopraven organ Ustavnemu sodišču v pravnem svetu. Ne razumem vseh tistih, ki ste danes rekli, da gre za politizacijo. Dokažite, če lahko to rečete. Ravno tako, in bom lahko celo dokazal, da je politizacija vaše vztrajanje, da ostane tako, kot je zdaj urejeno v zakonu. To je dejanska politizacija. Vemo vsi, kako se imenujejo katerikoli kadri v državnih organih v tem času. Imenujejo se z običajno velikansko večino vladne koalicije. Ali to potem ni politizacija? Ali lahko kdo od opozicije kandidira in je celo sprejet v nek državni organ, čeprav trdite, da je Računsko sodišče izrazito strokovne organ? In tudi, če je izrazito strokoven organ, bo na koncu med strokovnjaki, ki imajo enako šolo, ki so enako izkušeni, enako kvalitetni, še vedno odločala politika. Vaše argumentiranje, da gre za politizacijo, je v resnici prazno, puhlo in nesramno. Star, preizkušen trik, vemo iz katerega obdobja. V resnici je vsaka odločitev Državnega zbora politična in priznajte, da je politična. Mi predlagamo zgolj možnost, da o tako pomembnih funkcijah, kot so sodniki Računskega sodišča, odločamo večkrat. Nič drugega, kot to, da ne odloča samo en sklic Državnega zbora, ampak lahko še tudi naslednji in da je stalno prisotna kontinuiteta. Nihče ne trdi, da ni lahko nekdo, ki ima triletni mandat, potem izvoljen spet za cel mandat ali kakorkoli drugače.</p>
                  <p>Kar se tiče pa žreba. Žreb je zgolj instrument pred imenovanjem. Še vedno je lahko tisti, ki je bil izžreban za triletni mandat, tudi zavrnjen oziroma lahko je celo zavrnjen tisti, ki je bil izžreban za devetletni mandat. Žreb predlagamo zgolj zato, ker je to instrument, ki je v praksi v evropskih državah in ki v resnici v takem trenutku, kot smo zdaj, ko bi kakršnakoli ponovna sprožitev kandidacijskega postopka v resnici zavrla pripravo oziroma začetek delovanja Računskega sodišča. Tako da vas prosim, če že imate kakršnekoli argumente, jih vsaj povejte, ne pa, da jih skrivate za nekimi pavšalnimi floskulami; kajti drugega niso, kot to. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo besedo? Gospod Podobnik.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani gospod predsednik, poslanke in poslanci! Dva osnovna namena sta bila, ki sta me vodila, da sem bil eden od predlagateljev tega zakona.</p>
                  <p>Prvi namen je bil ta, da smo z zakonom določili trajanje mandata predsedniku Računskega sodišča in smo se predlagatelji odločili, da smo posnemali oziroma da smo dobili predlog, kot je to urejeno pri nas v Ustavnem sodišču.</p>
                  <p>Drugi razlog je ta, da smo z različnim trajanjem mandatov predlagali, da se omogoči kontinuiteta dela Računskega sodišča, da mandat posameznim članom ne bi nikoli naenkrat prenehal, torej vsem devetim naenkrat.</p>
                  <p>Slišalo se je več očitkov glede politizacije. Ne razumem jih. Je pa pomembno vprašanje, ki se je odprlo, zakaj smo predlagali instrument žreba. To vprašanje je pomembno. Mislim, da instrument žreba ni na pamet predlagan instrument, ampak smo našli osnovo zanjo tudi pri Evropskem sodišču za človekove pravice. Če dovolite, bi prebral, kako je to tam urejeno.</p>
                  <p>Evropska konvencija o varstvu človekovih pravic, prvi do šesti odstavek 6. člen;</p>
                  <p>1) Člane sodišča se voli za dobo devetih let. Lahko so ponovno izvoljeni, vendar štirim članom, ki so bili izvoljeni na prvih volitvah, poteče mandat po treh letih, štirim naslednjim pa po šestih letih.</p>
                  <p>2) Člane, ki jim poteče mandat ob koncu začetne dobe treh oziroma šestih let izbere z žrebom generalni sekretariat Sveta Evrope takoj po prvih volitvah.</p>
                  <p>3) Da bi kar najbolje zagotovili obnavljanje tretjine članov sodišča vsaka tri leta, lahko parlamentarna skupščina pred nadaljevanjem volitev odloči, da mandat enega ali več članov ne bo trajal devet let, vendar ne sme biti daljši od 12-ih let in ne krajši od šestih let.</p>
                  <p>4) V primerih, ko gre za več kot en mandat in parlamentarna skupščina uporabi določbe prejšnjega odstavka, določi razporeditev mandatov z žrebom generalni sekretariat Sveta Evrope takoj po volitvah. Član sodišča, ki je izvoljen namesto člana, čigar mandat še ni potekel, opravlja to dolžnost do konca predhodnikovega mandata.</p>
                  <p>Mislim, da je iz teh določb jasno, kako je pomembna kontinuiteta dela in da je tukaj instrument žreba eden tistih, ki se je očitno uveljavil tudi v institucijah, kot sem jih omenil.</p>
                  <p>Predlagal bi, da ta predlog resno obravnavamo. Naš namen ni nikakor bil, da bi - kot se je slišalo - uvedli politizacijo v to sodišče. Nenazadnje, s tem, da bi vsake tri leta volili tretjino članov Računskega sodišča ne onemogočimo, da bi ti člani ponovno kandidirali in jih Državni zbor lahko ponovno izvoli. Mislim, da je to dodatni argument proti temu, da se napada strokovnost Računskega sodišča.</p>
                  <p>Ob tej točki ne bi želel razpravljati o zelo mučni situaciji, kateri smo bili priča na seji Komisije za volitve, imenovanja in administrativne zadeve, kjer so predstavniki predlagateljev povedali, da so bili v hudih stiskah in dilemah, ko so predlagali devet kandidatov za Računsko sodišče. Člani komisije vedo, kako je bila to mučna razprava in seveda ni bila posledica te razprave vložena sprememba zakona. Mi smo vložili spremembo zakona na podlagi razprave z nekaterimi strokovnjaki, s katerimi smo se srečali v zadnjem času. Pred seboj imam nekaj evropskih držav in ureditev - in ureditev je podobna taki, kot smo mi predlagali.</p>
                  <p>Še enkrat, zavračam očitek, da želimo uvesti politizacijo. Nasprotno, s predlagano rešitvijo predvsem želimo omogočiti kontinuiteto dela Računskega sodišča, zato pričakujem vašo podporo. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Gospod Potrč želi besedo.</p>
               </sp>
               <sp>
                  <speaker>MIRAN POTRČ:</speaker>
                  <p>Kljub eventualnim pozivom, da naj se o takem vprašanju, kot je Računsko sodišče in predlagana sprememba zakona, govori argumentirano, - sam sicer dvomim, da imajo argumenti kakšno veliko veljavo v tem Državnem zboru, ker gre za tako politizirano temo. Kljub temu bom povedal nekaj argumentov, ki jih imam za to, da nasprotujem temu zakonu.</p>
                  <p>Prvič. Prepričan sem, da sprejem tega zakona pomeni, da za nedoločen čas - nočem reči obdobja, ampak mislim, da je to vsaj 2 do 3 mesece - odložimo konstituiranje Računskega sodišča. Bil sem med tistimi, ki smo ob zakonu o Računskem sodišču predlagali in zahtevali, da se čim prej konstituira zaradi tega, ker je opozicija trdila, deloma upravičeno, da bi brez formiranja Računskega sodišča, in ob dejstvu spremembe SDK v agencijo, postalo vprašljivo neodvisno, samostojno spremljanje poslovanja z javnimi financami, ki je nujen in potreben instrument države za kontrolo s temi sredstvi.</p>
                  <p>Zato sem tudi predlagal in se zavzel, da ustvarimo vse pogoje, da bi računsko sodišče pričelo z delom takoj in to ne samo s formalnim imenovanjem, ampak tudi z vzpostavljanjem institucije, ki bo po mojem prepričanju tudi potem, ko bo predsednik in ko bodo člani računskega sodišča imenovani, potrebovala le še kakšen dan - seveda ta dan karikiram, ker mislim, da bodo meseci - da bo lahko začela normalno poslovati. Obdobje je takšno, da ne bi smeli 1 dan prepustiti možnosti, da javna poraba in vse oblike javne porabe niso pod neposredno kontrolo. Kdor danes predlaga odložitev začetka funkcioniranja računskega sodišča, hkrati predlaga, da javna poraba in javna sredstva niso pod neodvisno kontrolo.</p>
                  <p>Mislim, da je to neodgovorno in zato takšnega predloga ne morem podpreti.</p>
                  <p>Drugi razlog. Nemogoče je, po mojem prepričanju, poseči v že opravljeni razpis z načinom, kakršen je predlagan. Nihče od kandidatov, ki so se prijavljali, pa tudi predsednik države, ki je imel po zakonu pooblastilo, o strokovnih kriterijih izbrati in predlagati, ni vedel, da bo po predlogu gospoda Zagožna prišel na žreb in da se bo žrebalo o njemu, ali bo za 3, 6 ali 9 let izvoljen. Zato je treba vsakemu od teh dati pravico, da se izjasni, ali pod takšnimi pogoji želi kandidirati ali ne. Mislim, da smo dobili informacijo o tem, da prevelika gneča v kandidaturah ni bila in predpostaviti je mogoče na tej podlagi, da bomo imeli pri eventualnem ponovnem razpisu in pri izjavah teh ljudi, ki so se prijavili, še kakšen odstop in toliko večje težave pri izboru članov Računskega sodišča.</p>
                  <p>Tretjič. Ne sprejemam argumentacije, da bi morali vedno vsakega strokovnjaka tudi tako ali drugače politično opredeljevati ali politično vezati. Vem, da je to možno ali pa ne, ampak diskusije, ki vsakemu strokovnjaku vnaprej dajejo neko politično barvo, ali pa postavljajo njega v položaj, da mora biti enkrat izvoljen od te večine, drugič od druge, tretjič od tretje, po mojem prepričanju postavlja te ljudi v večjo odvisnost, kot pa če so za 9 let izvoljeni, pa ne glede na to, v kakšni strukturi nekega trenutnega Državnega zbora so izvoljeni.</p>
                  <p>Zadnje, kar naj rečem, osebno, čeprav je kolega Kopač obrazložil strokovne pomisleke zoper to, bi bil v razpravi ob zakonu pripravljen razmišljati o tem, da imamo neko sukcesivno izpopolnjevanje.</p>
                  <p>Mislim, da bi lahko bil argument tudi v tem, da pač ta organ konstituiramo na novo, lahko bi bil argument v tem, da je dobro zagotavljati določeno kontinuiteto, ki naj jo ne zagotavljajo samo svetovalci in strokovnjaki, ampak tudi sodniki, ki bodo odločali. Saj pravim, bil bi se pripravljen o tem pogovarjati. Zdi se mi pa skrajno neodgovorno in pravzaprav pomeni, kakšni smo oziroma ste tisti poslanci, ki to predlagate, ker v času, ko se je zakon pripravljal, tega še niste "pogruntali", takrat v razpravi ob zakonu, ne vem in se ne spomnim, da bi bil kakršen takšen amandma v drugi ali tretji obravnavi predlagan. Takrat bi bil čas za pogovor o tem. Zdaj, ko smo ugotovili, da nekomu ne ustreza določen predlog ali določena sestava samo zato, da bi se ta spremenila, je iti v spremembo zakona in otežiti ali onemogočiti, da bi Računsko sodišče bilo konstituirano in začelo delovati po mojem skrajno neodgovorno. Zato bom proti temu predlogu.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala za besedo. Želel sem samo zavrniti tiste argumente gospoda Janeza Podobnika, s katerimi je utemeljeval umetnost tega predloga in ob tem navajal primerjave z drugimi podobnimi institucijami v Evropi. Še enkrat je treba poudariti: nobeno Računsko sodišče v Evropi nima mandatov krajših od devet let oziroma krajših od dvomestnega števila let. To je eno. Niti novo ustanovljena Računska sodišča v bivši vzhodni Evropi, to je drugo. Tretje, gospod Podobnik se je skliceval na trajanje mandata v Evropskem sodišču za varstvo človekovih pravic in pa na trajni mandat v posameznih ustavnih sodiščih nekaterih evropskih držav, pri čemer je mislil na Albanijo, Španijo, Grčijo, Portugalsko in še nekatere druge. Tudi pri tej primerjavi je treba reči, da je nemogoča primerjava z Računskim sodiščem. Vi se verjetno dobro spomnite, kako je gospa Metka Karner-Lukač v drugi in tretji obravnavi predloga zakona o Računskem sodišču (in mislim, da pripada isti stranki) ves čas skozi svoje amandmaje in obrazložitve teh amandmajev nasprotovala primerjavi, kakršnikoli primerjavi slovenskega računskega sodišča s funkcioniranjem kateregakoli ustavnega sodišča. In ti njeni amandmaji so bili v glavnem upoštevani; torej tudi njena obrazložitev. Zato se čudim, kako iz iste stranke prihaja sedaj popolnoma nasprotna argumentacija.</p>
                  <p>Sicer pa sam osebno ocenjujem, da predlog zakona pomeni začetek nasprotovanja delu Računskega sodišča. Ne pomeni neposredno politizacije tega Računskega sodišča, pomeni pa izpostavljanje možnosti politizaciji te institucije. In treba je reči tudi to. Nasprotovanje reformi bivše Službe družbenega knjigovodstva se je skozi obravnavo dveh zakonov, dvojčkov, zakona o Agenciji za plačilni promet in zakona o Računskem sodišču ves čas kazalo le v nasprotovanju zakonu Agencije za plačilni promet. Zakona o Računskem sodišču se, kolikor me seveda spomin ne vara, nihče ni upal resno lotiti v času obravnave - in lotili ste se ga sedaj tik pred začetkom dela, kar seveda po mojem ni korektno, kajti, ta zakon je bil eno leto v parlamentarni proceduri oziroma skoraj eno leto in seveda je bil takrat čas vse to preštudirati. In moram reči, da je bila Slovenska ljudska stranka takrat skozi amandmaje Metke Karner-Lukač edina stranka od opozicijskih, ki je v neki omembe vredni meri posegala v razpravo o tem zakonu in jo tudi obogatila. In ta razprava je bila takrat tudi delno sprejeta in menim, da je razprava o začetku dela Računskega sodišča bila dorečena s sprejetjem zakona. Zato menim, da je ta zakon neprimeren. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor, spoštovane poslanke in poslanci! Če bo ta zakon v prvi obravnavi sprejet, hitri postopek je, ampak imamo v teku sprejemanje tega zakona možnost vlagati dopolnila. Jaz sem že prej rekel, da naša stranka ne bi nasprotovala niti podaljšanju mandata na 12 let, radi bi pa zagotovili to kontinuiteto dela. Sprejeli bi torej tudi recimo rešitev, da se ob prvih volitvah voli za 4, 8 in 12 let, ob vsakih naslednjih pa za 12 let. Tako zavračamo vsako besedo, ki gre v tej smeri, češ da hočemo skrajšati mandat. Ni res. Mandata se ne dotikamo, pripravljeni smo pa tudi podaljšati mandat. Sprejem tega zakona bi seveda ne omogočil, da člane Računskega sodišča imenujemo danes, lahko bi jih pa imenovali na prvi naslednji redni seji decembra. Nekaj dni odloga pa seveda ne pomeni nič, v primerjavi s pomenom te spremembe, ki jo predlagam. Ne verjamem - ta trditev je izrečena na pamet - da bodo namreč kandidati zaradi te spremembe umaknili svoje kandidature. Tako kot je pri nas postavljena ustanova Računsko sodišče, je to -ne glede na to, ali hočemo ali ne - primerljivo z ustavnim sodiščem po statusu in tudi po osebnih dohodkih članov Računskega sodišča. Gre torej za izjemno ugledno ustanovo in ne verjamem, da bi kandidati umikali svoje kandidature zaradi tega, če je njihov prvi mandat potem podvržen žrebu; ker zakon seveda omogoča, da po izteku prvega mandata ponovno kandidirajo. Torej ti očitki enostavno ne držijo.</p>
                  <p>Drugo. Gospod Kopač je govoril o tem, da Računskega sodišča ne moremo primerjati z ustavnim sodiščem in da je Slovenska ljudska stranka temu dejansko nasprotovala. Res je, vendar ti amandmaji niso bili upoštevani. Dobili smo koncept računskega sodišča, ki je devet sodnikov, izvoljenih sodnikov z devetletnim mandatom, to se popolnoma ujema z ustavnim sodiščem; Računsko sodišče ima seveda svoje strokovne službe, tako kot jih ima ustavno sodišče. Glede na to, je analogija popolna. Mi smo se v konceptu zakona v prvi in drugi obravnavi in tudi še v tretji zavzemali za drugačen koncept Računskega sodišča, ne z devet ampak z manj člani, ki bi izključno strokovno vodili to delo in za čim daljši mandat. Zdaj smo pa dobili koncept, ki je pa zelo podoben ustavnemu sodišču. Imamo sodnike. Računsko sodišče je v ustavi zapisano sicer, ker je bil to edini slovenski izraz, ki ga je ustavna komisija našla, da je najvišjemu organu kontrole državnih računov državnega proračuna in celotne javne porabe dala ime. Zaradi tega imena, izgleda, je prevladal koncept sodišča namesto nekega izključno strokovnega, vrhovnega kontrolnega in nadzornega organa. Če pa imamo koncept sodišča, potem priznajmo to, zagotovimo kontinuirano delo na tak način, da se bo sestava sodišča po poteku ene tretjine celotne mandatne dobe obnavljala z eno tretjino novih članov.</p>
                  <p>Še enkrat poudarjam, da smo pripravljeni podpreti tudi amandma, ki bi mandat članov Računskega sodišča podaljšal na 12 let in s tem še povečal neodvisnost Računskega sodišča od političnih razmerij sil v državi, ki se od volitev do volitev spreminjajo. Zagotovimo vendar kontinuiteto in tudi v tem smislu politično neodvisnost Računskega sodišča. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospa Lukačeva.</p>
               </sp>
               <sp>
                  <speaker>METKA KARNER-LUKAČ:</speaker>
                  <p>Spoštovane gospe in gospodje! Ker je bilo že navedeno moje ime, sem prišla tudi sem gor zaradi tega. Moram povedati, da je v tem parlamentu 90 poslanskih glav in da vsaka poslanska glava verjetno nekoliko drugače razmišlja; morda moja nekoliko drugače kot glava gospoda Kopača, pa tudi v naši poslanski skupini se lahko tako zgodi. Jaz pri teh spremembah, ki so jih pripravili poslanski kolegi, nisem sodelovala, jih pa popolnoma razumem, zakaj so jih predložili. Zaskrbljujoče je namreč dejstvo, da bo zakon o Računskem sodišču stopil v veljavo oziroma Računsko sodišče naj bi začelo delovati s 1.1.1995.</p>
                  <p>Bila sem prisotna na seji KVIAZ-a, kjer se je razpravljalo tudi o kandidatih za člane Računskega sodišča. Iz ust predstavnice kabineta predsednika republike, ki je razlagala primernost oziroma generalije teh ljudi, ki so predlagani kot kandidati za člane Računskega sodišča, je bilo razumeti, da ti ljudje ne ustrezajo najboljši izbiri, kar so menda izrazile tudi strokovne institucije kot fakulteta in Inštitut za revizijo. Mislim, da je prav tukaj ključ, da je naša poslanska skupina predložila te spremembe, da ne bi prišlo do devetletnega mandata, ki bi bil podeljen kar vsem članom Računskega sodišča. Ta zadeva samo deloma rešuje probleme, ki bodo nastopili. Mislim pa, da so problemi še nekje drugje. Namreč upoštevati moramo, da ti ljudje, ki bodo kandidirali za člane, nikakor nimajo ustreznih izkušenj. Pa še nekaj. Mislim, da Računsko sodišče nima niti ustreznih prostorov, niti nima še dodatnega kadra, ki mu bo pomagal delovati, niti ni še sprejel standardov, po katerem bo deloval. Mene bolj skrbi to, da bo verjetno kar eno celo obdobje ostalo izven nadzora, torej, preden bo začelo delovati, preden bodo vsi ti normativi sprejeti, bo eno leto, ko bo 50% bruto družbenega proizvoda brez vsakega nadzora. Torej javna poraba ne bo nadzorovana. V tem smislu sem prej nekoliko razumela diskusijo gospoda Kopača (žal ga ni tukaj, sicer bo še sam povedal). Smiselno bi bilo vložiti dodatni amandma, ki ga bom potem napisala, in sicer na 36. člen, prvi odstavek, ki bi se glasil: "Računsko sodišče se konstituira s 1.1.1995, začne pa z delom 30.6.1995. Do takrat opravlja posle nadzora iz 19. člena tega zakona Agencija za plačilni promet, nadziranje in informiranje." Mislim, da nikogar v tem parlamentu ni, tudi gospe in gospodje iz koalicijskih skupin, ki bi želeli, da to področje ostane tako dolgo obdobje brez nadzora. Jaz bom tudi te spremembe, ki jih je naša poslanska skupina predlagala, podprla, čeprav imam zelo majhno upanje, da bi se lahko resno o teh spremembah pogovorili in da jih boste vi pripravljeni podpreti. Prepričana pa sem, da boste vsaj to podaljšanje nadzora podprli. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Baškovič.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Oprostite, ker sem se javil k besedi. Naše mnenje smo sicer dali pisno, vendar glede nekaterih argumentov, ki se tukaj pojavljajo in vztrajno navajajo nekatere ureditve, bi zaradi pravne korektnosti moral dati pojasnilo. Namreč, pojavlja se vzporednica kot vzgled naše ustavno sodišče - to sem že večkrat poslušal - glede sukcesivnega sistema volitev in tako naprej. Tukaj smo sprejeli en zakon. V tem zakonu o Ustavnem sodišču imamo enoten devetletni mandat. Po ustavi in po zakonu je enoten, nobenih delitev po tretjinah ni. Moram to pravno in korektno pribiti. Nastajajo pa druge praktične stvari,</p>
                  <p>ki iz drugih razlogov, ne zaradi ustave in zakona, zaradi tega, ker je tam prišlo zaradi starostne strukture sodnikov v dveh primerih do smrti, je mandat prekinjen pred iztekom in je potem nastopil nov kandidat, ki ima svoje štetje. Bila sta dva primera, ki se potem vlečeta naprej.</p>
                  <p>Tisti starejši garnituri je mandat sodnikov potekel in ni bil takoj nadoknaden z novim. Nekaj mesecev smo imeli težave; del smo izvolili, del nismo izvolili, del smo z zamudo izvolili. Zopet imamo različne konce teh mandatov. Prejšnji mandati so bili osem let. Nekaj sodnikov je bilo - dva sta še sedaj, ki sta bila voljena še po starem režimu osem let; novi imajo devetletni mandat po novi ustavi in novem zakonu. Zato tam prihaja do občasnih volitev enega, dveh ali posameznega sodnika, vendar to ni primerljivo s sistemom, ki ga tu dajemo.</p>
                  <p>To sem moral povedati, da bi bilo jasno. Enako je tudi pri Varuhu človekovih pravic. Ti sistemi pri nas v tem smislu niso primerljivi. Zaradi strokovne vesti moram to povedati.</p>
                  <p>Drugo pa je vprašanje predsedniške funkcije. Tam ima predsednik Ustavnega sodišča ureditev, da se izbere za tri leta, ampak ga za ta tri leta izberejo sodniki izmed sebe, ne parlament. Toliko da pojasnim te finese. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo besedo? Gospod Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Da ne bi to pojasnilo gospoda Baškoviča koga zavedlo, moram povedati. Ustavno sodišče ni od včeraj ali danes. Zaradi tega je v dolgih desetletjih prišlo do tega, da vsem članom in vsem sodnikom Ustavnega sodišča mandat ne poteče istočasno. To je stara ustanova. Ravno to poudarjam. Mi tukaj dobivamo novo ustanovo. Novo ustanovo, kjer bi morali to določiti v prehodnih določbah. Ta predlog zakona nič ne spreminja enotne mandatne dobe članov Računskega sodišča razen v prvi sestavi zaradi tega, da se zagotovi princip kontinuitete v prehodnih določbah. To je vse. Ravno zaradi tega so povsod po Evropi, tudi Svet Evrope, ko so postavljali nove institucije, vpeljali tak princip različno dolgega samo prvega mandata, in z žrebom določenega, sicer pa enak mandat za vse člane. Drugače ne more biti. Še enkrat poudarjam. Pripravljeni smo podpreti tudi daljši mandat. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>K besedi se je javil gospod Kopač. Se opravičujem, gospod Omerza.</p>
               </sp>
               <sp>
                  <speaker>MAG. IGOR OMERZA:</speaker>
                  <p>Gospod Zagožen govori o principu kontinuitete, ampak najvažnejši princip je princip neodvisnosti. Mi ne moremo začeti dela Računskega sodišča s tem, da postavimo tretjino sodnikov, pa še tistih na šest let, v odvisen položaj. Mi začenjamo s principom, ki ne bo neodvisen. Vrhovni princip Računskega sodišča je absolutna neodvisnost. To pravi tudi slovenska ustava. Ne morete principa kontinuitete soočiti s tem principom, ker ta višji princip izhaja iz ustave. Ker govorite, da govorimo pavšalno, brez strokovnih argumentov, gospod Pregelj. Ene stvari vam bom citiral. Ko je bil triletni mandat zapisan v delovnem gradivu tega zakona, je na to dala mnenje strokovna institucija, SDK takrat, centrala Ljubljana. Citiram: "Določba, da mandat predsednika traja le tri leta, bi onemogočila zagotovitev neodvisnosti Računskega sodišča, ker je v nasprotju s standardi "Intosaj" kot veljavnimi ureditvami v državah, ki naj bi nam pri tem bile za vzgled." Dopis z dne 10.9.1993, podpisana Romana Logar. Govorim, da tukaj domača in tuja stroka opozarja, da triletni mandat ne zagotavlja neodvisnosti. Vi s tem svojim predlogom na samem začetku dela tega Računskega sodišča uveljavljate odvisnost. To je nesprejemljivo in je ustavno napačno, ker ustava pravi: "Računsko sodišče je pri svojem delu neodvisno in vezano na ustavo in zakon". Sedaj predlagate spremembo zakona v smeri, ki bi omogočila za en del sodnikov, da so odvisni. Če je računski sodnik imenovan za tri leta, potem bosta nanj verjetno štartala opozicija in pozicija, vse politične strukture. On ne more biti neodvisen, razumite to. To niso floskule, to ni govorjenje na pamet, to ni samo politično mnenje - je tudi strokovno mnenje mednarodne inštitucije "Intosaj", ki je svetovno priznana in na tej osnovi tudi domače stroke.</p>
                  <p>Tako da vas lepo prosim, da bodite pametni in umaknite ta predlog. Ne uvajajte odvisnosti. Kot opozicija bi neodvisnost računskih sodnikov pri kontroliranju javne porabe morala biti še bolj vaš interes kot interes pozicije in Vlade. Ampak ravno vi uvajate princip odvisnosti, kar je neverjetno in težko razumljivo.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Gospod Pregelj ima repliko.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani gospod Omerza! Hvala za strokovni poduk iz neodvisnosti računskih sodnikov. Predolgo sem že v opoziciji, da ne bi razumel takih predavanj. Jaz sem vzel v roke svinčnik in računal. Ti sodniki Računskega sodišča, ki bodo zdaj imenovani, bodo imeli dve leti mandat pod vladavino tega zbora, potem štiri leta pod vladavino naslednjega zbora in še tri leta pod vladavino tretjega zbora, ki bo nastal čez devet let. Zdaj pa prosim, lepo povejte vi to vašo neodvisnost. Tukaj bodo zdaj imenovani, neodvisno seveda, strokovno neodvisno od izredno jasne politične večine v tem zboru, nakar bo čez dve leti tukaj nastala čisto nova politična situacija (po prognozah se bo verjetno barva zamenjala v tem zboru; sploh če vzamemo kot izhodišče sedanje lokalne volitve), kar pomeni, da bodo ti sodniki, ki so zdaj tako neodvisno izvoljeni, izredno neodvisni in takrat bodo res neodvisni, ker bodo nadzorovali politično strukturo čisto druge barve. Toda potem se rada stvar v demokraciji zelo hitro zamenja in bodo v tretjem mandatu spet mogoče prišli ti, ki ste zdaj tukaj v vladajoči koaliciji in bodo ti sodniki spet malo manj neodvisni, kar je pa veliko huje. Ravno zaradi te njihove neodvisnosti je moja bojazen, da bo ostalo določeno obdobje popolnoma zatemnjeno v finančnem pogledu, to obdobje, ki ga vi zdaj obvladate.</p>
                  <p>Vi Omerza ste tukaj del tega kolesja in izredno pomemben del, zato se pa tako branite zdaj in to je nam vsem jasno. In opozorilo gospe Lukačeve, da je problem, da bo že zdaj, v naslednjega pol leta nastala na finančnem nadzoru velikanska praznina, kajti Računsko sodišče ne bo zmoglo dela opraviti, ker ni še urejeno kot institucija, medtem ko agencija ne bo imela več te pristojnosti. Raje to povejte. To je ključen problem vsega tega.</p>
                  <p>In jaz priznam, da se lahko pogovarjamo o mandatu predsednika. Mogoče je tri leta res premalo. Mi smo pač tukaj uporabili analogijo z Ustavnim sodiščem in smo pač v svoji dobronamernosti rekli, če je ustavnim sodnikom prav, zakaj ne bi bilo tudi tem. Toda to je lahko stvar diskusije, lahko je stvar amandmajev. Tretjina mandatov, da traja tri leta, tretjina šest let, tretjina devet let, je pa zgolj zato vnesena, da se omogoči, da se ti mandati sodnikov Računskega sodišča volijo v čimbolj različnih političnih strukturah Državnega zbora. In to je demokracija. Ne pa, da si ena struktura zagarantira brezskrbno življenje za nadaljnjih devet let. Prosim, neodvisnost je malo drugačna.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Kreft ima repliko. Niste rekli, da imate repliko? Se opravičujem.</p>
               </sp>
               <sp>
                  <speaker>DR. LEV KREFT:</speaker>
                  <p>Hvala lepa. Drage gospe, spoštovani gospodje! V zagotavljanju večje neodvisnosti Računskega sodišča smo prišli na koncu na matematike oziroma do dveh matematik, dveh opcij, dveh vidikov, kako izračunati neodvisnost Računskega sodišča na način, ki bi omogočil večjo neodvisnost oziroma v bistvu večji vpliv, ali pozicije ali opozicije, ki se menjata vsake toliko časa. Predlog, ki ga vsebuje ta predlog spremembe zakona, torej predlaga, da se vsaka tri leta takratna vladajoča večina odloči za to, da izbere tri, torej eno tretjino (oprostite, v narekovanju recimo) "svojih" sodnikov in hkrati imenuje predsednika sodišča. Veljavna ureditev pa je ta, da se imenuje celo Računsko sodišče (tako kot je predvideno tudi na tej seji, če ne bomo spremenili zakona) in predsednika za devet let. V vsakem primeru pa gre za 46 ljudi večine. Kaj zdaj tu pomeni večjo neodvisnost, je po mojem mnenju dokaj preprosta presoja, če gledamo z vidika Računskega sodišča. Če gledamo pa z vidika Državnega zbora, je pa seveda res, da je neodvisnost v tem, da je pravzaprav Računsko sodišče vedno na tisti strani, na kateri je opozicija. Kako bi ga na ta način imenovali in volili, si jaz sistema ne znam izmisliti, ki bi bil sistem, da se nekoga imenuje z večino, razen, če bi šli seveda na dvetretjinsko večino kot pogoj še tukaj in bi še tukaj omogočili eventualne pravzaprav blokade pri imenovanjih. Zato se mi zdi, da imenovanje vsaka tri leta, pa ne glede na to, kako dolgo je mandat, ni posebej praktično, kajti to pomeni, da bo vsak mandat Državnega zbora in vsaka koalicija lahko imenovala eno tretjino sodnikov in predsednika; s tem da mi v sistemu, kot je naš, ki je proporcionalen, jaz mislim, da za en mesec naprej ne moremo napovedati, katera je večina 46-ih glasov v Državnem zboru. In katera večina 46 glasov bo danes ali pa jutri na tej seji izvolila ali pa ne izvolila sodnike v tem trenutku, v tej dvorani ni mogoče napovedati; kot se je izkazalo tudi, če hočete, na komisiji in vsej dosedanji razpravi.</p>
                  <p>To se pravi, da ni tako preprosto izvoliti te sodnike in da je večja garancija, večje jamstvo njihove neodvisnosti to, da tisti trenutek, ko so izvoljeni, vedo, da jim ni treba k nikomur hoditi po podporo. Če pa mi vsaka tri leta spreminjamo takorekoč politično razmerje sil v Računskem sodišču, pomeni to seveda stalno prisotnost politike. Edina predpostavka, iz katere bi se dalo reči, da je ta ureditev, ki jo vi predlagate, boljša za neodvisnost Računskega sodišča, bi seveda bila, če izhajate iz predpostavke, da bo ta sedanja koalicija ista, (ki je sedaj na oblasti in ima 46 glasov), na oblasti in imela 46 glasov vsaj vsakih devet let. Natančno ob pravem času. To pa seveda vemo, da ni realno, zato seveda ta ureditev, da se vsaka tri leta voli eno tretjino, ni, kar se tiče neodvisnosti, nič boljša od te, ki je predlagana; lahko vnese pa večji politični pritisk in tudi negotovost v delo Računskega sodišča, ki ni sodišče, ki dela od primera do primera, ampak je sodišče, ki dela na dolge proge in vzpostavlja svoj sistem in stil nadzora po svoji lastni presoji in odločitvi. To ni isti primer kot neko sodišče, ki mu dajete primere v razpravo. Računsko sodišče mora v neki določeni doktrini, svoji lastni, v daljšem obdobju dejansko izvajati nadzor.</p>
                  <p>Zato se mi zdi, da je vendarle tista ureditev, ki jo obstoječi zakon že vsebuje, boljša od te, ki jo vi predlagate. Se pa strinjam, da je problem neodvisnosti Računskega sodišča v proporcionalnem sistemu, kakršen je naš, bistveno drugačen od tistega v dvostrankarskih sistemih, kjer se točno ve, kaj se zgodi, ko se nekdo poslovi od oblasti. Ve se, kdo bo na oblast prišel. Pri nas se tega dejansko - na žalost ali na srečo - ne ve. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Bojim se, da bomo morali po vseh teh razpravah priti do zaključka, da pošljemo eno lekcijo Evropskemu svetu o tem, kako se zagotavlja neodvisnost institucij, ker take rešitve pač sprejema in očitno so to rešitve, ki po mnenju nekaterih razpravljavcev tukaj zagotavljajo politično odvisnost, nestrokovnost itd. Resno obravnavajmo to.</p>
                  <p>Gospod Omerza je bil neodvisni direktor neodvisne institucije SDK in slišal sem pohvale, ki so letele na njegov račun predvsem zato, ker je zagotavljal, da v tistem času SDK ni ničesar opravila, kar bi najbolj nujno morala. SDK je po izteku njegovega mandata začela delati dobro kot neodvisna institucija, vendar se ji pooblastila jemljejo. Zdaj se manipulira in spreneveda z argumenti, ki to niso.</p>
                  <p>Gre za kontinuiteto dela in za neodvisnost od enkratne politične garniture, s tem pa tudi od vsakokratne in v največji meri lahko to zagotovi samo taka kontinuiteta: menjavanje tretjine mandatov na vsaka 3 ali 4 leta, odvisno od tega, kolikšen je celoten mandat. Predlagam, da sprejmemo ta zakon v prvi obravnavi in z dopolnili razrešimo tiste sporne točke, ki eventualno še obstajajo. Lahko tudi mandat podaljšamo na 12 let in pri prvi volitvi skozi prehodne določbe zagotovimo 4, 8 in 12 za vsako tretjino. Lahko se tudi odpovemo določbi, ki naj bi tudi predsedniku Računskega sodišča zagotavljala mandat samo za eno tretjino celotne mandatne dobe, torej, ne tako kot v Ustavnem sodišču, ampak na način, če ga imenuje Državni zbor, da ga imenuje za celoten mandat - 9 ali 12, let zaradi mene; vendar ne z argumenti, ki to niso, preprečiti učinkovitosti te institucije, ki jo izjemno potrebujemo in s katero zamujamo, ki prihaja šele po sprejemu ustave in ne z argumenti, ki to niso, predlagateljem podtikati nekih namenov, ki jih sploh nimajo, ampak ravno obratno. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala. Preden dam besedo gospodu Omerzi, bi le Državni zbor spomnil v teh razpravah, da je bila gospa Romana Logar z veliko muko imenovana v tem sklicu v tem zboru, gospod Omerza pa na predlog Demosa v prejšnji skupščini. Gospod Pregelj ima proceduralno.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani predsednik Državnega zbora, prosim, če mi daste poslovniško razlago, na podlagi katerega člena vi lahko komentirate? Če želite nastopiti kot vsi ostali poslanci, potem morate priti za tale pult tukaj, ne pa tam gor, kjer vodite sejo.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Pregelj, Državnemu zboru se opravičujem. Naslednjič bom repliko povedal s tistega mesta. Mislim pa, da imam kot predsedujoči ravno tako pravico vsaj do ene replike na deset vaših. Gospod Omerza.</p>
               </sp>
               <sp>
                  <speaker>MAG. IGOR OMERZA:</speaker>
                  <p>Saj ravno to sem hotel povedati, kar je predsednik povedal, da je, gospod Žare Pregelj oziroma gospod Zagožen, ki je bil takrat član Demosa, mene takrat Demos postavil, njegova glasovalna mašinerija. Moja prva naloga je bila, - moram obrazložiti, ker se te laži neprestano pojavljajo v časopisih, ki so naklonjeni vaši stranki in tudi s strani določenih strankarskih funkcionarjev "slovenske pomladi", da tako rečem, - Jaz sem svojo funkcijo v SDK videl kot odcepitev slovenske SDK od jugoslovanske SDK in to smo takrat uspešno izvedli. Seveda to ni ne vem kako javno znano, ker tega jaz nisem nikoli na javni zvon obešal. Imel sem pa ekipo za nadzor, najboljšo ekipo, in moja namestnica je bila Romana Logar. Tako da je tukaj kontinuiteta nadzora v SDK, ko sem jaz odšel, bila zagotovljena, ko je bila ona (po velikih mukah in po velikem nasprotovanju, ki ste ga vi nudili) vendarle izbrana za generalno direktorico, ker je dejansko bila strokovno primerna za to funkcijo. Kar se pa tiče tega, kaj bi jaz takrat lahko naredil, ob tem, kar se danes govori o tej v narekovajih "kraji družbene lastnine", moram reči, da takrat zakonodaja SDK-ju ni omogočala učinkovitega dela. Za to pa je zelo odgovoren Demosov parlament, kar mu še danes očitam. Ni bilo zakona o privatizaciji in ni bilo zakona, po katerem bi se lahko delale revizije lastninjenja. To vse je bilo narejeno  šele potem, ko sem jaz zapustil ta mandat. Zato jaz teh očitkov ne bom dopustil. Nadzorna funkcija je bila ravno tako močna, kot je močna zdaj. Ravno tako sta bila takrat gospod Bogo Špiletič in gospa Romana Logar zadolžena za nadzor na SDK v Sloveniji. Tako, da tu je kontinuiteta, vam zagotavljam. Takrat je bila to neodvisna institucija, danes pa morda več ni, ker je postala samopostrežnica dokumentov; to bom enkrat na primernem mestu tudi dokazal. Stvar se je dejansko zdaj spolitizirala, takrat se pa ni, to lahko garantiram in tudi dokažem.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Replika gospodu Omerzi. Gospod Omerza pravi, da je njega postavil DEMOS. To je res, toda kdo je postavil DEMOS oziroma tisti del DEMOS-a, ki ga on predstavlja? Ta DEMOS je postal centralni komite, to dobro vemo. Šlo je za igro in nobeno neodvisnost, kakor tudi sedaj ne gre za neodvisnost, kot stalno razlagate, da gre za neodvisnost. Sedanja Agencija, ki bo postavljena oziroma vodstvo, ki bo postavljeno, bo odvisno. Postavili ga boste vi isti, kakor so isti tisti, ki so vas postavili in boste vi tisti isti tudi te naprej postavili. Isti boste.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala. Želi še kdo besedo? Če ne želi nihče besede, zaključujem splošno razpravo. Dobili ste poročilo odbora, ki predlaga sklep, ki ga bom še enkrat prebral. "Odbor ne podpira predloga zakona o dopolnitvah zakona o Računskem sodišču in predlaga Državnemu zboru Republike Slovenije, da ga ne sprejme."</p>
                  <p>Dajem ta predlog na glasovanje. Ugotovimo sklepčnost! Gospod Pregelj želi obrazložiti glas.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Glasoval bom proti temu sklepu matičnega odbora. Mislim, da je izjemno nekorekten, kajti brez tehtnih argumentov zakon zavrača; želi ga zavrniti po hitrem postopku. Bolj korektno bi bilo, da dovoli, da se zgodi tudi druga obravnava in da se s pomočjo amandmajev lahko ta tekst tako izboljša, da postane sprejemljiv. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Glasoval bom proti takemu predlogu sklepa matičnega odbora. Menim, da ni produktivno s cinizmom in aroganco zavračati dobrih predlogov, kar ta predlog je, zato bom glasoval proti, da bi predlog dobil možnost, da pride tudi v drugo in tretjo obravnavo, da ga eventualno vsebinsko in tehnično popravimo. Očitno pa je, da se - vsaj na dolgi rok - taka aroganca, s kakršno je nastopal predsednik odbora, gospod Kopač ali tudi gospod Omerza, ne obnese in upam, da jima večina poslancev ne bo sledila. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Pučnik.</p>
               </sp>
               <sp>
                  <speaker>DR. JOŽE PUČNIK:</speaker>
                  <p>Spoštovane kolegice in kolegi! Glasoval bom proti temu predlogu. Prepričan sem, da se z zavrnitvijo tega zakona jemlje nujno potrebna ostrina in učinkovitost temu, še kako potrebnemu instrumentu vsake pravne države, namreč neodvisnemu Računskemu sodišču kot kontroli nad skoraj polovico bruto socialnega produkta vsako leto. Vse peripetije, ki so se pokazale že v Komisiji za imenovanja, katere član sem, so pokazale, da so v ozadju tega imenovanja izrazito politična merila in da je veliko sprenevedanje tistih, ki govorijo o nevtralnosti, istočasno se pa tudi, vsaj nekateri od njih, javno razglašajo za marksiste. Marksizem je pa prav tista ocena, tista interpretacija družbe, v kateri se jasna povezava med ekonomskimi, finančnimi interesi in pravnimi odločitvami dokazuje.</p>
                  <p>Mene ti ugovori ne prepričajo, zato moram glasovati proti temu. In bojim se, da se tukaj ponavlja to, kar smo doživeli že ob zakonu o javnem tožilstvu: privatizirajo se tisti instrumenti državne represije, ki naj bi zagotavljali učinkovitost pravne države. To je kratkoročno gledanje. S tem se spodbija osnova tega, osnova tistemu instrumentu, na katerem smo mi vsi, neodvisno od politične barve; pravna država je tisto, kjer smo mi vsi in vsi bomo te instrumente uporabljali v taki ali drugačni konstelaciji. In tisti, ki tako kratkoročno gledajo, se po mojem ne zavedajo, kaj se tukaj dogaja. Protestiram proti temu in še enkrat poudarjam, da bom glasoval proti temu, po moji oceni tudi zelo arogantnemu sklepu pristojnega delovnega telesa. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala. Gospod Omerza.</p>
               </sp>
               <sp>
                  <speaker>MAG. IGOR OMERZA:</speaker>
                  <p>Malo moram protestirati proceduralno, ker mislim, da so v teh obrazložitvah glasu neke replike in to ni "fair". Ne bom repliciral, se bom držal pravil.</p>
                  <p>Mislim, da je ta predlog zakona protiustaven, ker ne zagotavlja neodvisnosti. Na samem začetku delovanja Računskega sodišča uvaja odvisnost, se pravi, krši temeljni princip Računskega sodišča, da mora biti neodvisno. To ni samo moje mnenje. To je mnenje strokovnih institucij. Še enkrat poudarjam - to je strokovno mnenje Mednarodne revizijske institucije INTOSAI, ki je mednarodno priznana, najbolj priznana mednarodna institucija na svetu, kjer je tudi včlanjen SDK oziroma Agencija za plačilni promet. Tako je tudi mnenje naše strokovne institucije. Skratka, uvajanje začetnega 3-letnega mandata za tretjino računskih sodnikov, po mojem mnenju pomeni odvisnost dela Računskega sodišča, pomeni kršenje temeljnega principa Računskega sodišča in bom zato glasoval proti.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospa Lukačeva ima besedo.</p>
               </sp>
               <sp>
                  <speaker>METKA KARNER-LUKAČ:</speaker>
                  <p>Spoštovani! Glasovala bom proti sklepu matičnega delovnega telesa, in sicer zato, ker smo za zakon, kakršen je, ki je vložen, v obravnavi že nakazali, da je treba izvesti določene korekcije, ker bi se lahko v drugi in tretji obravnavi z amandmaji ta zakon bistveno poboljšal, predvsem zato, ker če bomo zavrnili te spremembe, bomo za določeno obdobje, lahko pol leta, lahko enega leta, ostali popolnoma brez nadzora nad javno porabo. Ker, še enkrat poudarjam, Računsko sodišče s 1.1.1995, tako kot je koncipirano, ne bo moglo - pa tudi če bi bili vrhunski strokovnjaki - opravljati svojega dela. Zato bi bilo pametno, da ta zakon sprejmemo v prvo obravnavo in potem preko amandmajev prenesemo tiste koristne rešitve, ki jih potrebujemo.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Gospod Podobnik ima besedo.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani! Ne podpiram predlaganega sklepa Odbora za finance in kreditno-monetarno politiko. Predlagani zakon nikakor ne pomeni politizacije, predlagani zakon nikakor ne uvaja odvisnosti oziroma ne napada neodvisnosti Računskega sodišča ampak, nasprotno, omogoča, da bi se v ta pomemben organ vpeljala kontinuiteta dela. To je osnovni namen tega zakona. Če bi sprejeli prvo branje bi lahko po hitrem postopku zakon še uspešno nadgradili, zato ne bom podprl predloga matičnega delovnega telesa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Geržina ima besedo.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo, gospod predsednik. Oprostite ker jemljem čas, rekli so mi, naj bom tiho, vendar ob tolikokratnem ponavljanju neodvisnosti ne morem biti tiho. Mislim, da je prav, da slovenska javnost zve, da demokratična družba, med katero se prištevamo, tu ni neodvisnih; tu je vsak ali tako ali drugače odvisen. Nekatere izmed kandidatov osebno poznam in ti niso neodvisni. So odvisni, ker so bili v določenih strukturah že prej, so danes in tudi bodo nekateri. Ne, prosim, s temi floskulami naprej. Ni važno, ve se kako bo glasovanje teklo, ampak vendarle ne govorite nam in slovenskemu narodu o neodvisnosti. Zato bom povedal, zakaj bom glasoval proti. - Sedaj obrazlagam glas; prosim ne protestirajte, jaz nisem proti drugim protestiral, ko so obrazlagali glas. Ne s to neodvisnostjo. Moram biti proti, če smo mi v tej poplavi zakonov, ki jih moramo sprejeti - na žalost smo mi tista generacija poslancev Državnega zbora, ki moramo po 30, 40 in še dodatnih, ne vem koliko predlogov, obravnavati na seji - če ta zakon ni bil sprejet tako, da bi zagotavljal kontinuiteto dela, kot jo normalno po svetu. Včeraj je bilo za delovno telo napisano, kako se ustanavljajo nekatera sodišča, če se zgodi zadeva na novo; tudi žreb pride v poštev. Mislim, da ne bo nikomur kratena človeška pravica, če bo za tri leta po žrebu prišel. Če bo pošteno tri leta delal - jaz verjamem, da so ti ljudje pošteni, da so predlogi pošteni - bo lahko čez tri leta zopet izvoljen za devet let in tako naprej. Ampak neka kontinuiteta mora biti. Zna se nam zgoditi, ena možnost je, da po devetih letih pridejo prav vsi novi - ne vem zaradi česa, politične konstelacije - in bomo spet "jovo na novo", kot so rekli včasih, ponovno imeli eno obdobje, ko ne bo nadzora nad porabo državnega proračuna. Zato je prav (se pravi, sem proti temu predlogu, da se zavrne), da gre zakon v proceduro in da se ga z amandmaji naredi, popravi tisto, kar je bilo ob oblikovanju zakona zamujeno. Nekateri bodo že prizadeti, ker so že imenovani, so v predlogu za imenovanje, ampak žreb je tako nevtralen - to je edina zadeva pri tem zakonu, ki je nevtralna. Sklicevati se na to, da bodo nekateri prizadeti, to je res ena floskula.</p>
                  <p>Sem proti temu predlogu in prosim, pustite zakon, da gre naprej, da se določene zadeve uredijo. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Jaz se opravičujem poslancem, ker nisem gospoda Geržina in tudi prejšnjih, ki so polemizirali z drugimi, prekinil. Bi vas pozval, tiste, ki obrazlagate svoj glas, da po svoji volji izbirate argumente, ne glede na to, ali držijo ali ne, ampak da ne polemizirate z drugimi. Gospod Thaler ima besedo.</p>
               </sp>
               <sp>
                  <speaker>ZORAN THALER:</speaker>
                  <p>Hvala lepa, gospod predsednik. Zakaj sem prepričan, da je potrebno glasovati za ta sklep matičnega delovnega telesa? Zato, ker to omogoča, da pridemo s 1.1. do Računskega sodišča, ki je nadzorna institucija. Namen opozicije, ki forsira ta zakon - predvsem bi želela, da gre v prvo obravnavo, pa potem v drugo, pa amandmaje itn. - je očiten. Namen je, da se prepreči ustanovitev Računskega sodišča in da se ta nadzorna vloga uvede. To je edina možna razlaga. Večkrat smo v paradoksalni situaciji, da tisti, ki jim je najbolj na jeziku ta nadzor, pa neodvisnost, pa nevtralnost, naredijo vse, da te institucije ne morejo začeti delati. Ali ne vem, ali je neodvisnost samo to, da smo odvisni samo od desnice in opozicije, kot na primer nacionalna televizija, ki si dovoli organizirati, kakor včeraj, oddaje, kjer se golide gnojnice zlivajo na predsednika Vlade, na prvega zunanjega ministra svobodne Slovenije, na predsednika Odbora za zunanje zadeve, na LDS in tako naprej, pa ni od sedmih, osmih govorcev niti enega notri, ki bi lahko kaj rekel v korist te strani. Ali je to neodvisnost? Podobna zgodba je tukaj. Zato predlagam, da tisti, ki smo za to, da Računsko sodišče začne z delom, da sprejmemo ta sklep matičnega delovnega telesa, ki to omogoča. Vse ostalo odlaga ustanovitev Računskega sodišča. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Tudi gospod Thaler je posegel po polemiki, kar ni korektno. Želi še kdo obrazložiti svoj glas? Če ne, potem ugotavljamo sklepčnost. Ugotovimo sklepčnost! (70 prisotnih.) Sprašujem, kdo je za sprejem predloga Odbora za finance?</p>
                  <p>Kdo je za? (41 poslancev.) Je kdo proti? (30 poslancev.)</p>
                  <p>Ugotavljam, da je ta predlog sprejet.</p>
                  <p>In smo s tem to točko zaključili.</p>
                  <p>Prehajamo na <title>2. TOČKO DNEVNEGA REDA</title>, to je na <title>OBRAVNAVO PREDLOGA PRORAČUNSKEGA MEMORANDUMA ZA LETO 1995</title>.</p>
                  <p>K tej točki sem, poleg predstavnikov Vlade Republike Slovenije, povabil tudi guvernerja Banke Slovenije, doktorja Franceta Arharja, generalnega direktorja Zavoda za pokojninsko in invalidsko zavarovanje Slovenije, gospoda Janeza Prijatelja in generalnega direktorja Zavoda za zdravstveno zavarovanje Slovenije gospoda Franca Koširja. Vse prav lepo pozdravljam.</p>
                  <p>Predlog proračunskega memoranduma za leto 1995 je za obravnavo v Državnem zboru pripravila Vlada Republike Slovenije. Prosim ministra za finance, gospoda magistra Mitja Gaspari, da poda uvodno obrazložitev. Gospod Avberšek ima proceduralen predlog.</p>
               </sp>
               <sp>
                  <speaker>MAG. FRANC AVBERŠEK:</speaker>
                  <p>Hvala lepa. Spoštovane gospe in gospodje. Jaz imam informacijo, da predstavnik Gospodarske zbornice ne sme sodelovati na tej seji, ko razpravljamo o memorandumu. Predlagam, da mu to sodelovanje dovolimo in da tudi Gospodarska zbornica, če želi, pove mnenje o memorandumu. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Jaz sem dolžan poslanke in poslance obvestiti, da vodimo daljšo korespondenco z Gospodarsko zbornico o tem problemu (ne bi znal zdaj iz glave citirati vseh datumov). Vsekakor Gospodarska zbornica po sedanjem poslovniku nima možnosti, da direktno sodeluje na seji zbora. Njihovi predstavniki so v Državnem svetu. Državni svet je te njihove predloge obravnaval, jih podal tudi Državnemu zboru. Mi smo jih dali matičnemu odboru. Kolikor vem, je matični odbor te predloge obravnaval in jih delno tudi vključil v svoje amandmaje oziroma svoje poročilo. Tako da to, kar se piše po časopisih vse te dni, da Gospodarska zbornica in drugi ne morejo sodelovati v razpravi o memorandumu, enostavno ne drži, ker je potrebno zagotoviti, da ta razprava v Državnem zboru teče v skladu s pravili, ki jih določa poslovnik. Poleg tega ima Gospodarska zbornica direkten kontakt z Vlado in pogovore z njo. Bili so povabljeni tudi na matično delovno telo. Tako, da se mi zdi, da je bilo teh možnosti dovolj. Predlagatelj memoranduma je pa Vlada in je ona na nek način dolžna zagotoviti, da z njo sodelujejo vsi tisti, ki so zainteresirani. Državni zbor pač teh morebitnih napak ne more popravljati. Ni možnosti, da bi jo povabili. Enostavno ne vidim poslovniške možnosti, da bi vsakega, ki želi razpravljati o tem, če nima v poslovniku te možnosti, k točki povabili. V tem primeru bi lahko - z izkušnjami iz prejšnjega mandata - tudi sindikati zaprosili, da sodelujejo. Jaz takega predloga ne morem dati na glasovanje. Prosim mag. Mitja Gasparija, ministra za finance, da poda uvodno besedo k točki.</p>
               </sp>
               <sp>
                  <speaker>MAG. MITJA GASPARI:</speaker>
                  <p>Gospod predsednik, gospe in gospodje, poslanke in poslanci! Ob obravnavi proračunskega memoranduma za leto 1995 bi rad opozoril na nekatere rezultate gospodarjenja v letu 1994, ki so bili podlaga za pripravo proračunskega memoranduma, na nekatere ocene, na katerih je ta memorandum zgrajen za leto 1995 in na nekatera pomembna odprta vsebinska in verjetno tudi ekonomsko-politična vprašanja, ki jih bo treba ob razpravi o proračunskem memorandumu in tudi ob razpravi o proračunu reševati.</p>
                  <p>Letošnja gospodarska gibanja potrjujejo prehod v gospodarsko rast. Gospodarska konjuktura se odraža tudi na področju zaposlovanja. Stopnja registrirane brezposelnosti se bo do konca leta znižala na okoli 13%, zaposlenost pa bo v povprečju leta ohranila lanskoletno raven.</p>
                  <p>Nadaljuje se trend umirjanja inflacije. Letošnja, ki bo okrog 19%, merjena z rastjo maloprodajnih cen, bo za okoli šestino manjša, kot je bila lanskoletna, ki je bila 22,9%. Kljub zniževanju pa takšna raven inflacije še ne zagotavlja stabilnih pogojev za gospodarsko rast. Glede letošnjega gibanja cen je pozitivno predvsem to, da se naraščanje cen koncentrira v cenovno nadzorovanih sektorjih, kjer je letos država intenzivneje odpravljala podedovana cenovna nesorazmerja. Primer takega nesorazmerja, ki je bil v preteklosti, je predvsem področje energetike.</p>
                  <p>Skupni izvoz blaga, izražen v dolarjih po tekočih tečajih, je v prvih desetih mesecih letos za 9.6% večji kot v enakem obdobju lani. Domača konjuktura se odraža tudi v oživljanju uvoza. Skupni uvoz blaga je izražen v dolarjih; v tekočih cenah je bil v desetih mesecih letos za 9,2% višji, v primerjavi z enakim obdobjem lani. Primanjkljaj trgovinske bilance v prvih desetih mesecih letos znaša 29 milijonov ameriških dolarjev, presežek na tekočem računu plačilne bilance pa je za 147% višji kot lani in ga v največji meri oblikujejo rezultati na področju storitev.</p>
                  <p>Vse oblike domačega povpraševanja se letos realno povečujejo. Razmerja v končni delitvi bruto domačega proizvoda so razvojno ugodnejša od lanskoletnih, ko se je največji del prirasta končne porabe preselil v zasebno porabo. Letos v strukturi bruto domačega proizvoda pridobivajo predvsem investicije. Tudi v primarni delitvi bruto domačega proizvoda se oblikujejo razvojno ugodnejša delitvena razmerja kot lani; povečujejo se neto indirektni davki, zmanjšujejo pa prispevki za socialno varnost, ki realno zmanjšujejo in razbremenjujejo stroške dela.</p>
                  <p>Tisto, kar je v tem trenutku še vedno zaskrbljujoče, je, da poslovni presežek v gospodarskih organizacijah v podjetjih ostaja na dokaj nizki ravni in se oblikuje pretežno v privatnem in drobnem zasebnem sektorju, medtem ko v takoimenovanem družbenem sektorju, ki še ni olastninjen, so rezultati slabši. Finančni problemi in pa negativni poslovni rezultati se koncentrirajo v manjšem številu večjih podjetij, ki so še vedno v družbeni lasti in ostajajo nekonkurenčna ter spremenjenim tržnih razmeram še vedno neprilagojena ali neučinkovita v tem prilagajanju oziroma manj učinkovita kot druga podjetja. Pesti jih nelikvidnost, ki se ob relativno visokih obrestnih merah za naložbe oziroma kredite še povečuje in mnoge od njih zaradi tega vodi v položaj nesolventnosti oziroma približuje stečaju. Zaradi tega so bili, ko je parlament o tem razpravljal, sprejeti določeni zakonski projekti, ko naj bi za podjetja, ki imajo trg, imajo pa velike finančne težave, bile sprejete rešitve, ki bi tem podjetjem oziroma takim podjetjem z zakonsko normo omogočala lažji prehod v prestrukturiranje in pa njihovo nadaljnje lastninjenje; to je bil zakon o reprogramiranju finančnih obveznosti podjetij, ki ste ga sprejemali ob koncu meseca oktobra oziroma na začetku meseca novembra.</p>
                  <p>Položaj izvoznikov se je zaradi vztrajnega padanja realnega efektivnega deviznega tečaja po januarju letos poslabšal. Ker pa je bil njihov položaj konec lanskega leta in v začetku letošnjega leta sorazmerno ugoden, tečajna privlačnost izvoza, merjena s cenami na drobno in pa cenami industrijskih izdelkov, tudi po letošnjih 10 mesecih ne odstopa bistveno za povprečjem lanskega leta. Osnovni problem konkurenčnosti se kaže, ko se efektivni tečaj tolarja meri s povprečno rastjo plač tako v industriji kot tudi širše v gospodarstvu, kar pomeni, da plače realno naraščajo v odnosu na tisti instrument, s katerim se njihova realnost meri, to je pa rast drobnoprodajnih cen ali pa indeks življenjskih stroškov.</p>
                  <p>Negativni učinki rasti plač (ki so s tem tudi pojasnjeni) na stroške dela so v precejšnji meri nevtralizirani z večjo produktivnostjo dela in pa z nižjimi prispevnimi stopnjami iz bruto plač, vendar je ta linearni učinek strukturno gledano precej različen po posameznih področjih gospodarstva, predvsem v družbenem sektorju; še vedno je v družbenem sektorju pozitivni učinek bistveno manjši kot v privatnem sektorju.</p>
                  <p>Masa bruto plač na enoto proizvodnje, izražena v košari valut, je bila letos in lani večja kot v povprečju leta 1992, vendar se je lansko leto, lansko drugo in letošnje prvo polletje začela umirjati. Javna finančna politika je letos aktivna in naravnana v spodbujanje gospodarske aktivnosti.</p>
                  <p>Nadaljuje se preoblikovanje davčnega sistema z namenom razbremenjevanja stroškov dela in približevanja davčnih sistemov razvitim tržnim gospodarstvom. Spremenil se je zakon o dohodnini, ki spreminja distribucijo davčne obremenitve dohodkov fizičnih oseb, tako da so se povečale individualne davčne obremenitve oseb z višjimi dohodki in zmanjšale tistim z nižjimi dohodki oziroma, bila je uveljavljena takšna davčna olajšava, ki nekaterim davčnim zavezancem z najnižjimi dohodki omogoča izločitev iz zaveze za plačilo dohodnine.</p>
                  <p>Spremenjen je bil zakon o davku na dobiček pravnih oseb in pa tudi v nadaljevanju še dodatno dopolnjen (zakon je v parlamentarni proceduri), ki zmanjšuje obdavčitev dobička in s tem omogoča možnost za večjo investicijsko dejavnost tistih, ki privarčujejo del dohodka iz njihove tekoče dejavnosti.</p>
                  <p>Na novo je uveden davek na določene prejemke, ki obdavčujejo razne vrste pogodbenega dela in s tem poskuša zmanjševati takoimenovano deloma sivo ekonomijo in pa pospešuje prehajanje nezaposlenih, ki imajo delo, v redno zaposlenost. Z zakonom o izvajanju dogovora o politiki plač v gospodarstvu za leto 1994 je bil v drugem polletju uveljavljen davek na previsoko izplačane plače, ki naj bi sankcioniral izvajanje dohodkovne politike. Relativno veliki zneski izplačil iz tega naslova kažejo, da bi uspešnost dohodkovne politike v letošnjem letu bilo možnost oceniti samo kot relativno uspešno, ne pa kot v celoti uspešno.</p>
                  <p>Uvedene so bile akcize za tobačne izdelke in za alkoholne pijače ter poseben prometni davek od posebnih iger na srečo, kar skupaj z nekoliko povečanimi davčnimi stopnjami davka na promet z naftnimi derivati povečuje delež osrednjih davkov v strukturi javno finančnih prihodkov.</p>
                  <p>V skladu z zastavljeno politiko zmanjševanja stroškov dela, so bile znižane stopnje prispevkov za socialno varnost, in sicer od 48,1%, od mase plač v letu 1993 na 45,2 odstotka v povprečju leta 1994. V okviru celotnih javno-finančnih odhodkov bodo odhodki za pokojninsko in invalidsko zavarovanje realno v letošnjem letu za približno 12,4% višji kot v preteklem letu, kar je sicer več kot je bilo načrtovano s proračunskim memorandumom in je deloma tudi posledica ponovne uveljavitve sistemske zakonodaje na področju poračunavanja pokojnin v skladu s 159. členom ustreznega zakona.</p>
                  <p>Odhodki obveznega zdravstvenega zavarovanja bodo v primerjavi s preteklim letom realno večji za 1,3%, ožja proračunska poraba države pa bo tudi po rebalansu državnega proračuna realno višja za manj kot 5%.</p>
                  <p>Zadnji podatki za letošnje leto kažejo, da verjetno celotna poraba proračuna ne bo dosegla tistega obsega, ki je bil rebalansiran in da bodo rezultati proračuna boljši, kot so bili originalno predvideni, kar bo pripomoglo - in to je tudi ena od osnovnih poant tudi za začetek naslednjega leta - če bi se dosegel kakršen koli boljši rezultat v proračunu, recimo manjši proračunski presežek, bo ta proračunski presežek usmerjen v predhodno poplačilo nekaterih obveznosti države do SPIZ-a (na kar bom opozoril po krajši razlagi samega proračunskega memoranduma).</p>
                  <p>V strukturi odhodkov državnega proračuna se bo leta 1994 predvsem povečal delež odhodkov namenjenih za socialne transfere, tudi za obresti in pa delež sredstev za dane garancije in za investicije.</p>
                  <p>Delež sredstev za subvencije in transfere v gospodarstvu se bo znižal, prav tako pa tudi delež sredstev namenjenih za plače, čeprav v tem primeru predvsem kot posledica prenosa ene mesečne plače v naslednje leto.</p>
                  <p>Dohodkovna politika je bila letos nekoliko uspešnejša kot lani. Konec aprila je bil sklenjen tripartitni dogovor o politiki plač za leto 1994. Za izvajanje dogovora je bil izdan zakon, ki sankcionira izplačevanje plač, kot sem omenil. Za oceno o gibanju plač do konca leta je predvideno, da bo čista plača na zaposlenega v letošnjem letu realno porasla za okoli 6,8% odstotkov, bruto plača na zaposlenega pa zaradi počasnejše rasti prispevka iz bruto plač za 4,9%. Enako rast predvidevamo tudi za maso plač. Iz tega bi se dalo sklepati, da pretežen del prihrankov iz zmanjševanja prispevnih stopenj in obremenitev bruto plač odhaja v neto plače, kar pomeni, da se reproduktivna sposobnost podjetij na ta način, žal, ne izboljšuje.</p>
                  <p>Projekcije, ki so bile temelj za proračunski memorandum za leto 1995, temeljijo predvsem na ciljni 4 do 5% gospodarski rasti v letu 1995, za katero se ocenjuje, da jo je Slovenija sposobna doseči, ki bi s tem zagotovila lažje in hitrejše reševanje nakopičenih ekonomskih problemov iz preteklosti. Gospodarska rast naj bi po tej oceni temeljila na rasti izvoznega povpraševanja nad rastjo samega bruto domačega proizvoda in pa rastjo domačega povpraševanja, v katerem naj bi pretežno udeležbo imele naraščajoče investicije oziroma investicijsko povpraševanje v širitev in izboljšanje tistih proizvodnih kapacitet, ki služijo predvsem za povečanje izvoza na konvertibilne trge. Visoka realna rast investicij pa bo omogočena le ob umirjeni rasti javne in zasebne porabe ter ob realni rasti plač, ki bi morala biti nižja,</p>
                  <p>kot je rast produktivnosti, sicer iz tega naslova ne bo mogoče pričakovati tistih prihrankov in varčevanja, ki bi omogočali normalno neinflacijsko financiranje investicij.</p>
                  <p>Glede mednarodnega ekonomskega okolja ocenjujemo, da bodo v naslednjem letu gospodarstva razvitih držav, ki so najpomembnejše zunanjetrgovinske partnerice Slovenije, zadržala trend hitre gospodarske rasti. Rast najpomembnejših slovenskih izvoznih trgov naj bi po najnovejših napovedih organizacije za ekonomsko sodelovanje OECD dosegla blizu 7%, kar je vidno izboljšanje v primerjavi z letošnjim letom.</p>
                  <p>Računati je torej mogoče tudi s pozitivnimi učinki širitve trgovinskega območja tako v smeri držav Evropske unije kot tudi Srednje in Vzhodne Evrope, ker je Slovenija v večji meri le zaključila prosto carinske sporazume, z nekaterimi državami pa so ti sporazumi v končni fazi dogovora oziroma dogovarjanja.</p>
                  <p>Ob upoštevanju ugodnega razvoja mednarodnega ekonomskega okolja in podpori domače gospodarske politike, bi se obseg mednarodne menjave Slovenije v prihodnjem letu lahko povečal. Pri izvozu blaga in storitev se računa na približno 6,5% realno rast, na uvozni strani pa se pričakuje nadaljevanje letošnje dinamike uvoza blaga; le-ta naj bi naraščal hitreje od izvoza, po stopnji okrog 8%. Predvsem bi morali biti napori ekonomske politike in iz gospodarstva usmerjeni v to, da se uvaža predvsem repromaterial in pa investicijsko blago, ki omogoča obnovo kapacitet v slovenskem gospodarstvu.</p>
                  <p>Glede zaposlenosti se predvideva, da bo v letu 1995 še naprej upadalo število zaposlenih v industriji in agrarnem sektorju, saj je produktivnost dela v teh dejavnostih v globalu še vedno prenizka. Nadaljevanje nadpovprečne rasti storitvenih dejavnosti bo imelo za posledico rast zaposlovanja v tem sektorju in privedlo tudi k pozitivni rasti zaposlovanja v gospodarstvu kot celoti.</p>
                  <p>V negospodarstvu se računa na nekoliko počasnejšo rast zaposlovanja kot letos. Predvideva se tudi nadaljnje zmanjšanje zaposlovanja po pogodbah o začasnem delu zaradi nadaljnjih vplivov restriktivnosti zakonodaje na tem področju. Skupna rast zaposlenosti bi bila tako okrog 1%, rast produktivnosti dela pa nekoliko nižja kot letos, okrog 4%. Zaradi večjega zaposlovanja in manjših prilivov v brezposelnost bi se število registriranih brezposelnih znižalo v povprečju za okrog 8% v primerjavi z oceno za leto 1994. Problem strukturne brezposelnosti bo pri tem ostal pereč tudi v letu 1995 - in temu so namenjeni ukrepi ekonomske politike, v kateri bo Državni parlament oziroma Državni zbor razpravljal tudi ob razpravi v državnem proračunu.</p>
                  <p>V okviru domačega povpraševanja naj bi najhitreje naraščale investicije v osnovna sredstva; to je tisti nujni pogoj za stabilno in dolgoročno rast. Delež infrastrukturnih investicij v skupnem ocenjenem obsegu investicij naj bi znašal okrog 24%, kar je na ravni obdobja leta 1981/85, ko so bile te investicije zelo intenzivne. Poleg vlaganj v izgradnjo avtocest, začetih že letos, pričakujemo močnejše povečanje vlaganj v sektorju železnic in telekomunikacij.</p>
                  <p>V projekciji za leto 1995 je upoštevana predpostavka o zaostajanju rasti mase plač za rastjo bruto domačega proizvoda najmanj za 1% točko. Povprečna bruto plača na zaposlenega bi se ob tej predpostavki lahko na letni ravni realno povečala največ za 3%. Ob uresničevanju tako začrtane dohodkovne politike in s tem padca stroškov dela v strukturi bruto domačega proizvoda ter ohranitvi deleža javne porabe na enaki ravni kot v letu 1994 - ali - če bo dovolj soglasja med posameznimi partnerji - tudi na nižji ravni, se bo lahko povečal delež sredstev, ki ostanejo v podjetjih in so namenjena za razvoj.</p>
                  <p>Ob teh osnovnih predpostavkah je potrebno opozoriti na nekatere probleme, ki se postavljajo pred nas ob razpravi o proračunskem memorandumu. Osnovna želja predlagatelja je bila, da prikaže celotno javno porabo v njenih razsežnostih, da bi parlament lahko razpravljal ne samo o državnem proračunu, ampak tudi o ostalih treh blagajnah javne porabe, ki bistveno vplivajo na celotno sliko javnih financ v Republiki Sloveniji.</p>
                  <p>Ugotavljamo, da se soočamo z nekaterimi perečimi strukturnimi problemi, ki jih bo moral parlament v naslednjem obdobju brezpogojno rešiti, če želimo obdržati stabilnost slovenskega gospodarstva in pa zadržati inicialno rast gospodarstva, ki se je začela na koncu lanskega leta in se je v letošnjem letu nadaljevala. Gre za to, da bi na področju posameznih blagajn bilo potrebno sprejeti nekatere pomembne sistemske in tudi tekoče ukrepe.</p>
                  <p>Ker gre za relativno veliko nerazumevanje dogodkov na področju pokojninskega in invalidskega zavarovanja, bi rad pojasnil nekatere dodatne elemente. Vlada ne predlaga kot edino možni instrument usklajevanja porabe na tem področju. Podatki bilanc oziroma tabel, ki so predloženi proračunskemu memorandumu pa govorijo sami za sebe, v kakšnih težavah smo v tem trenutku in v kakšnih težavah bomo v naslednjih letih. Torej ne gre za osnovni instrument poračuna pokojnin, kot instrument, s katerim bi lahko Vlada zavrla negativne trende na tem področju. Gre pa za opozorilo, da bi bilo potrebno - če se ne odločimo za tako vrsto ukrepov v tem trenutku, ki prinaša cca 5 do 6 milijard dolarjev v celotnem letu - ugotoviti druge elemente, ki bi lahko prinesli podobne učinke na tem področju. Če so lahko drugače razporejena bremena tistih zavezancev, ki plačujejo v pokojninsko zavarovanje, izhod, ki ga lahko večina podpre, Vlada takemu predlogu ne more nasprotovati. Vlada enostavno želi to urediti tako, da bi celotna blagajna pokojninskega zavarovanja ostala solventna in likvidna, da ne bi prihajalo do takšnih proračunskih primanjkljajev na tem področju, ki bi onemogočali normalno delovanje tega sistema. Kot pa veste, bi predvidoma za naslednje leto - ob predpostavki, da ne pride do sprememb, ki sem jih prej omenil, da so v memorandumu zapisane in da če ne pride do drugih kompenzacijskih sprememb, ki jih nekateri poslanci in pa nekatere interesne skupine predlagajo - prišlo do 12 milijard tekočega primanjkljaja v tej blagajni, kar pomeni, da bi bile potrošene oziroma porabljene celotne, ali pa v večjem delu, rezerve tega sklada. Vsekakor Vlada razmišlja o tem, da bi del socialnih dajatev, ki obremenjujejo prispevno stopnjo in ki so po naših izračunih, ožje definirano, vredne približno 17 milijard v naslednjem letu, prevzela v državni proračun pod pogojem, da je parlament - oziroma ne samo parlament, tudi Vlada in parlament skupaj in pa socialni partnerji, ki se dogovarjajo o novem socialnem sporazumu, pripravljeni ugotoviti možen presežek v državnem proračunu, iz katerega bo moč financirati tako vrsto dodatnih izdatkov; ker je siceršnje vztrajanje na proračunskem primanjkljaju v tem letu in v naslednjem letu, ko gre za gospodarsko konjunkturo in ko bo morala država nabirati presežke za čas, ko konjunkture ne bo in ko se bo verjetno ustvaril primanjkljaj, da bi bilo neodgovorno sedaj vztrajati na primanjkljaju državnega proračuna zaradi prevzema takšnih obveznosti iz pokojninskega zavarovanja oziroma iz pristojne stopnje na državni proračun. Vsebinsko gledano menimo, da je takšen prehod socialnih obremenitev iz prispevne stopnje na državni proračun smiselna, vendar kot pravim, jo je potrebno tudi impirično ustrezno ovrednotiti in doseči soglasje, da je to možno brez primanjkljaja v državnem proračunu. Če je to možno, bo Vlada takšno politiko tudi podprla.</p>
                  <p>Vsekakor pa velja ob tem poudariti, da s tem ni konec reform, ki so potrebne na področju pokojninskega in pa invalidskega zavarovanja. Kakršnokoli resno zniževanje prispevne stopnje, tudi ob predpogojih, ki sem jih povedal pred nekaj minutami, bi se lahko prispevna stopnja v takem primeru  marginalno znižala glede na to, da je ob predpostavkah, ki sem jih omenil, primanjkljaj 12 milijard, če bi država prevzela za 17 milijard socialnih transferov oziroma stroškov iz prispevne stopnje, bi to še vedno pomenilo samo marginalno presežek v proračunu SPIZ-a in bi seveda 5 milijard na približno 300 milijard dohodkov pomenilo, si lahko sami izračunate, kakšno znižanje prispevne stopnje, ki jo gospodarstvo in pa tisti, ki plačujejo tako visoko prispevno stopnjo, pričakujejo. Torej gre absolutno tudi za začetek sistemskih sprememb na tem področju, ki ne bodo vplivali na sedajšnje prejemnike teh, bom rekel, beneficij oziroma pravic, ampak ki bodo dolgoročnejše spremenili sistem, ki bo omogočal zniževanje prispevne stopnje iz sedajšnjih 30 na približno 20, kar bi bilo primerljivo z državami, s katerimi želimo v Evropi konkurirati, pa da bi pri tem seveda sistem normalno funkcioniral. Zato gre seveda za tiste spremembe, o katerih govorijo študije, ki se v Sloveniji pripravljajo v različnih resorjih in pa ištitucije, ki so te študije naročile in ki bi morale čimprej zagledati luč sveta tudi v zakonski projekciji, o kateri bo seveda parlament razpravljal.</p>
                  <p>Druga blagajna, to je zdravstvena, je prav tako v situaciji, da za naslednje leto predvideva manjši primanjkljaj - seveda bistveno manjši primanjkljaj, kot - SPIZ, vendar je očitno, da bo potrebno, če ne želimo povečevati prispevne stopnje na tem področju (in to je generalna odločitev Vlade, da ne predlaga in ne podpira dvigovanja prispevnih stopenj), da se bodo nekatere racionalizacije morale zgoditi tudi na področju zdravstva; predvsem v politiki cen storitev, ki jih kontrolira zdravstvena zavarovalnica in kjer mislimo, vsaj v Vladi, da je stališče zdravstvene zavarovalnice podobno ali usklajeno, da je na tem področju ostalo še precej dela, ki ga lahko taka institucija, kot posrednik med uporabniki in pa ponudniki storitev, opravi na racionalen in za družbo koristen način. Seveda bi bilo pa pri tem treba še opozoriti, da so tako relativno visoke prispevne stopnje in tako relativno visoka socialna varnost, govorim globalno, v Sloveniji element, ki bi ga bilo treba tudi ustrezno upoštevati, ko se pogovarjamo o neto plačah v slovenskem gospodarstvu (in ne samo gospodarstvu), kajti želja po nižjih prispevnih stopnjah bo pomenila večji prenos obveznosti v bruto plače in s tem seveda lahko tudi v začetni fazi večje razslojevanje slovenskega prebivalstva, ki že sedaj poteka na način, ki mu mnogi nasprotujejo.</p>
                  <p>Ko gre za državni proračun, so osnovne dileme - ki so predstavljene v tem memorandumu in o katerih bo tekla verjetno zelo vroča diskusija, ne samo v Vladi, ampak tudi v parlamentu v naslednjem mesecu ali dveh - struktura tega državnega proračuna in pa možnosti, ki jih ima država za njegovo financiranje; če želimo izpolniti nekatere predpostavke, o katerih sem govoril na začetku, torej, da je ta proračun najmanj izravnan, če ne v proračunskem presežku. To so predvsem vse vrste nacionalnih programov, o katerih sem že nekaj povedal v preteklosti, ki zahtevajo za naslednje leto približno za eno tretjino več sredstev, kot jih proračun lahko zmore. Znesek, ki se predvideva za nacionalne programe, je približno 92 milijard tolarjev. Glede na obseg, globalni obseg proračuna pa je verjetno pričakovati, da si država ne more zagotoviti več kot približno 62 milijard sredstev za vse te investicije v različnih področjih gospodarskega in pa družbenega življenja, ki se predpostavljajo, da bodo v celoti sfinancirane. Zatorej velja tako v Vladi kot v parlamentu vprašanje, kako se bodo izpeljale selekcije ali pa linearno znižanje vseh oblik izdatkov, da bi lahko dosegli tisto, kar je bilo na začetku rečeno: izravnan proračun oziroma proračun, ki bo v manjšem proračunskem presežku. Enako velja za subvencije v gospodarstvu. Lahko bi enako veljalo tudi za plače, če ne bo dosežen ustrezen sporazum s socialnimi partnerji na tem področju (to so pa predvsem sindikati negospodarstva) in velja seveda to tudi za socialne transferje, ki skupaj s plačami v tem trenutku bi lahko že pomenili okrog polovice celotnega državnega proračuna.</p>
                  <p>Opozoril bi še na dve, tri stvari, ki se nam lahko v naslednjem letu zgodijo in jih je v tem trenutku težko predvideti v natančni številki. To so naša pogajanja s tujimi finančnimi organizacijami, tako Pariškim klubom, kot tudi komercialnimi bankami; o čemer bo parlamentu v kratkem predano tudi poročilo. Če bi se uspeli dogovoriti s komercialnimi bankami, bi to pomenilo v naslednjem letu dodatne stroške odplačila določenega obsega obresti in dela glavnic. Prav tako pa seveda tudi odplačilo tistih naših obveznosti, ki bi jih prevzeli po bilateralnih sporazumih s članicami Pariškega kluba, to je državami upnicami iz naslova državnih kreditov, ki jih je imela bivša Jugoslavija oziroma subjekti na področju Republike Slovenije, ko gre za alocirane obveznosti. Vse to bi pomenilo dodaten strošek iz sukcesije za plačilo obveznosti iz naslova obveznosti plačila obresti.</p>
                  <p>Poudaril bi rad, da je ta trenutek obveznost, ki jo država plačuje iz proračuna iz naslova plačila obresti za javne obveznosti oziroma javni dolg nekaj pod 2%, kar je normalen obseg obremenitve proračuna. Če to poskušamo primerjati z državami, ki so sicer neprimerljive z nami neposredno, imajo pa nekatere strukturne težave, kot je recimo Nemčija in nekatere druge, ki so morale izrecno povečati svoje obveznosti iz tega naslova, kjer so odhodki iz državnega proračuna za te namene med 4 in 5%. Vendar slovenska ekonomija in njen potencial nima take moči, da bi si v tem trenutku lahko privoščili izrazito dodatno zadolževanje v tujini ali doma; doma predvsem zaradi tega ne, da ne bi vplivali še na poslabšanje položaja na področju obrestnih mer, v tujini pa zaradi tega, ker konec koncev bi bilo zelo pametno in modro s strani države Slovenije, da svojo stopnjo zadolženosti do tujine obdrži na nizki ravni. Kar konec koncev vpliva tudi na njeno stopnjo neodvisnosti in samostojnosti v odnosu do drugih držav, ki bo verjetno v naslednjem obdobju pomemben element tudi strateških odločitev Slovenije v njenih naporih za vključitev v Evropo.</p>
                  <p>Na podlagi tega menimo, da je scenarij, ki je bil predložen v proračunskem memorandumu kot scenarij Vlade, minimalen scenarij, ki ga lahko Vlada v tem primeru podpre s stališča njene odgovornosti za uspešno uresničevanje javno finančne in ekonomske politike v naslednjem letu. In da je scenarij, ki vam je obrazložen v predlogih, obrazložitvi tega memoranduma, scenarij, ki kaže, kaj se nam lahko pripeti, če ne bomo v stanju vsi skupaj (tako politične stranke kot druge socialne in druge interesne skupine) uskladiti teh stališč, ker bi v takem primeru celotno zadolževanje države preseglo 4 do 5% družbenega proizvoda, to je pa tista meja, ko je nemogoče trditi, da lahko računamo z nadaljnjim stabilnim razvojem, tako ekonomskim kot drugačnim, države in Republike Slovenije. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Besedo ima guverner Banke SLovenije dr. France Arhar.</p>
               </sp>
               <sp>
                  <speaker>DR. FRANCE ARHAR:</speaker>
                  <p>Hvala. Dame in gospodje, cenjeni predsednik! Dovolite, da se še sam dotaknem nekaterih vprašanj, ki so povezana s trenutnim razvojem gospodarstva, o katerih je pravkar obširneje spregovoril gospod finančni minister, predvsem v luči, kako gleda sedanji razvoj in kako spremlja sedanji razvoj pravzaprav denarna politika in s tem njena ustanova Centralna banka oziroma Banka Slovenije.</p>
                  <p>Temeljno vprašanje oziroma vprašanje, ki si ga je zadalo že več ekonomij, je, kaj pravzaprav prinaša cenovna stabilnost in ali obstoja dejansko za cenovno stabilnost nek racionalni argument. Odgovor, ki ni bi najden tukaj v Sloveniji, ampak v vrsti držav, je, da pravzaprav rastoča cenovna stabilnost pomeni pridobitev pristopa k tistim trgom, k tistim deželam in k tistim valutam, ki imajo dandanašnji večjo kredibilnost, in sicer po krajši, poti z manjšimi stroški, z drugimi besedami: rastoča cenovna stabilnost predstavlja generalno zmanjševanje stroškov in povečevanje konkurenčnosti dejansko vsakega gospodarstva.</p>
                  <p>Prav to dejstvo je tisto, ki že od vsega začetka vodi tudi Banko Slovenije. Večkrat smo poudarili, tudi pred tem parlamentom, da se cilji te denarne politike in postulat, ki je bil dan Banki Slovenije niso spremenili. To pa z drugimi besedami pomeni, da je naš končni cilj in še naprej identičen cilj nadaljnje zmanjševanje inflacije, in sicer na ta način oziroma s tistimi instrumenti, ki jih ima Banka Slovenije v rokah: v prvi vrsti s takoimenovanim instrumentom primarnega denarja - in kolikor je mogoče in v mejah, kolikor to dopušča ta prvi cilj, tudi v relaciji do cene denarja, obrestne mere in tečaja slovenskega tolarja. Ravno ta magični trikotnik: denar v obtoku, obrestna mera in tečaj nacionalne valute so najverjetneje, predvsem pa slednja dva, tisti elementi, ki zanimajo vsakogar, posameznika, podjetje in tudi institucije, kajti ravno s pomočjo teh elementov se lahko načrtuje poslovna politika na mikro nivoju in ta mirko nivo dejansko tvori potem celotno nacionalno ekonomijo.</p>
                  <p>Sedaj prihaja do različnih kritik denarne politike. Od kritike, da je ta premalo restriktivna, da se prepočasi približujemo evropski inflaciji, do nasprotne, ki opozarja, češ da je stopnja brezposelnosti v Sloveniji še prevelika in da bi dejansko ohlapnejša denarna politika prinesla nova delovna mesta, do tiste, ki opozarja, da so različne šok terapije morda tudi za našo okolje primernejše, glede na to, da je Slovenija v času življenja bivše države preizkusila gospodarjenje tudi v okviru takih terapij.</p>
                  <p>Mi smo prepričani, da je nadaljevanje in postopnost prilagajanja tista garancija, ki lahko vodi k trajnejši stabilnosti in značilno za centralne banke, kjerkoli v svetu, dandanašnji je, da delujejo na dolgi rok, najmanj na srednjeročni rok in da dejansko cenovna stabilnost predstavlja ne samo tehnični pojem, temveč enega najpomembnejših ekonomsko socioloških pojmov in da je dejansko cenovna stabilnost tista, ki je vgrajena v razmišljanje posameznika in podjetja, kot tudi celotne družbe.</p>
                  <p>Začel sem razmišljanje pri današnji inflaciji, ki je v Sloveniji še vedno visoka, ki se sicer zmanjšuje in nekateri izgubljajo potrpljenje, ker naj bi se prepočasi zmanjševala. Prejšnji teden na Ekonomsko socialnem svetu, kjer smo sodelovali v razpravi, sta celo dva predstavnika sindikatov izrazila kritiko za prepočasno zmanjševanje inflacije. Ta kritika, ali pa taka usmeritev je v neki smeri celo spodbudna, kajti, če se sindikati, ali pa del sindikatov zaveda tega dejstva, potem bi lahko pričakovali, da bodo pri sklepanju socialnega pakta tisti, ki tako mislijo, tudi pri tem tako pomembnem dokumentu naprej vztrajali in tako mislili. Kljub vsemu pa se pri dandanašnji inflaciji v Sloveniji zastavlja nekaj temeljnih vprašanj, o katerih je spregovoril že finančni minister in o katerih se splača spregovoriti tudi s strani Centralne banke. Namreč, kje Banka Slovenije vidi probleme, kje vidi dejansko svojo nemoč in kje vidi izhode pri nadaljnjem zmanjševanju inflacije.</p>
                  <p>Prvi problem, ne glede na to, da si Vlada prizadeva, da bi tudi postopoma zmanjšala cenovna nesorazmerja, je vsekakor in je v tej smeri; namreč v poseganju pri dirigiranem uravnavanju cen, kajti znano je, da določeno zadrževanje cen hkrati ohranja vitalnost inflacije in drugič, nepredvidljivost, kdaj se bodo posamezne cene spremenile, ostale udeležence na trgu, vključno s Centralno banko, sili k razmišljanju in upanju, da tudi na drugih področjih prihaja signal, da se bodo tudi na teh drugih področjih cene spremenile, vendar so ti trendi, kot vsi dobro vemo, običajno ali 99% trendi navzgor in nikdar s trendi navzdol. To je tisti segment, ki ga Centralna banka, kljub vplivom, ki jih ima denarna politika, nikdar ne more imeti v večji posesti ali ingerenci in to je tudi tisto, ki to vitalnost inflacije permanentno vzdržuje. In ravno ob tem se porajajo tudi različna vprašanja, koliko ne  bi prav v prihodnjem letu nekaterih cen še v večji meri usklajevali s svetovnimi standardi ali pa s cenami v soseščini.</p>
                  <p>Sam sem že opozoril, predvsem na sejah Kreditno monetarnega odbora, da taka razmišljanja vnaprej, katere cene bi kazalo še uskladiti s svetovnimi standardi ali merili, da so zelo nevarna, kajti v tem delu razmišljam, so seveda še kako prisotna in skrita inflacijska pričakovanja in ravno ta inflacijska pričakovanja, ki so v nas in ki so rezultat dolgoletne prakse življenja v inflaciji, so tista, ki so dejansko neuničljiva s katerimkoli administrativnim instrumentom ali s katerimkoli posegom, celo bodisi z zakonom tega parlamenta.</p>
                  <p>Z drugimi besedami - optimizem, ki veje za prihodnje leto, kar zadeva gospodarsko rast v naši soseščini, ki je izrednega pomena, hkrati kaže tudi na to, da pri sedanji situaciji, ki je znana v tej soseščini, ta soseščina dejansko živi v izredno nizki inflaciji. Ta inflacija, kot se ugotavlja, je v zadnjih 30 letih pravzaprav na najnižji stopnji in razume se, da naraščajoča gospodarska rast že vzbuja novo dvigovanje cen predvsem za takoimenovane strateške resurse. Zato se moramo tega dejstva z vso resnostjo zavedati tudi sami. Namreč, v sedanji situaciji je ponder takoimenovane uvožene inflacije pri graditvi domače dokaj nizek. Računati pa moramo, da bo ob takih zunanjih trendih naraščal zopet tudi ta vpliv, še predvsem ob dejstvu, da je tudi slovensko gospodarstvo v veliki meri orientirano na predelovalno industrijo; in ravno ta predelovalna industrija potrebuje za svoj končni produkt celo vrsto resursev, ki jim je že začel pozitivni trend pri naraščanju cen.</p>
                  <p>Po našem prepričanju bi bilo zelo slabo, ne glede na dejstvo, kako in kaj se dogaja pri cenovnih gibanjih v naši energetiki, da bi šli s podobnimi intenzitetami, kot pri klasični elektriki, v eventualno zviševanje ali približevanje cen, kar zadeva širšo energetiko. Čeprav je dejansko ravno ta vir v največji meri odvisen od dogajanj na tujih trgih. In kadar razmišljamo tako, je nujno in pošteno, da v takih primerih seveda priznamo tudi doma spremenjene okoliščine za vse tiste, ki se nahajajo na tujih trgih in na teh tujih trgih kupujejo te surovine. Namreč, priznati je treba, da se cela vrsta surovin plačuje v ameriških dolarjih. Vsi vemo, kam je prišla ta valuta, drugič, kam so prišle svetovne cene nafte, kako se na domačem trgu kupujejo devize in s kakšnimi popusti. Naslednji pomemben element je tudi, kadar se plačujejo računi za tovrstne dobave pri tako spremenjeni domači situaciji pri vedno pripravljenih deviznih blagajnah in so končni izračuni seveda popolnoma drugačni. Želim namreč opozoriti na dejstvo, da je ravno ta širši javni sektor in ta nekonkurenčni sektor tisti, ki ima doma še vedno privilegiran položaj. Kadar se gibanja v tem sektorju primerjajo z obrestnimi, s plačami, potem je povsem jasno, da ima ta sektor pravzaprav boljšo pozicijo in boljšo situacijo kot identičen sektor kjerkoli v tujini.</p>
                  <p>Na drugi strani je največji problem, ki ga poznamo, dejstvo, da ta konkurenčni sektor doživlja najtežje prilagajanje in da je ta konkurenčni realni sektor pravzaprav sam v strukturalnem prilagajanju. Zanj v marsikaterem pogledu dandanašnji dogodki veljajo kot šok terapija in kot šok dogodki. Z drugimi besedami, če je temu tako, in dejstvo je, kar zadeva nadaljnjo odpiranje Slovenije v svet, ob predvidevanjih, da naj bi Slovenija v kratkem postala članica Svetovne trgovinske organizacije, ravno to dejstvo odpira še dodatno vprašanje. Znano namreč je, da majhnim ekonomijam odpiranje v svet prinaša dodatne možnosti - in slovenska ekonomija je majhna - tako da ob uspešnem vključevanju Slovenije v to odpiranje lahko pričakujemo, da bo družbeni produkt v Sloveniji še v večji meri ustvarjen v zunanji menjavi; že dandanašnji je z več kot 60%. To pa hkrati pomeni, da bodo mednarodni standardi in konkurenčnost na zunanjem trgu tisti, ki bodo dejansko diktirali razvoj te majhne slovenske države. In na drugi strani je popolnoma jasno, da če je temu tako in če ta sektor dandanašnji v toliki meri ustvarja te rezultate, da tudi ta sektor v večji meri sprejema take in drugačne odločitve, ki vplivajo tudi v kombinaciji z ne-menjalnim "non tradable" sektorjem.</p>
                  <p>Naslednja značilnost, na katero je opozoril že minister, je dejstvo, da v trenutni situaciji v Sloveniji dejansko ni pravih investicij. Ko govorimo o investicijah, se nehote zastavlja vprašanje, kaj pa pravzaprav generira investicije? V prvi vrsti seveda domače varčevanje. Če je to domače varčevanje na takem nivoju, kot smo slišali, in da pravzaprav nekega realnega prirasta pri tem domačem varčevanju ni čutiti, potem se tudi tu zastavlja vprašanje, kdo je v sedanjem trenutku in ob dejstvu, da teče proces privatizacije, pripravljen iti v neke pomembnejše investicije? To pa z drugimi besedami pomeni, da se v sedanjem trenutku pred našimi očmi odvija predvsem naslednja zgodba: tisti, ki prosijo za bančne kredite, slednje v večji meri uporabljajo za tekoče financiranje, za tekoče poslovanje. Bančne bilance namreč kažejo, da kar zadeva dalročnosti kreditov, je ta element dolgoročnosti dokaj simboličen. In to kaže na to, da se dejansko s sposojenimi viri financira tekoča produkcija in tudi tekoča potrošnja. Morda bo marsikdo od vas dejal: k sreči da je tako, kajti v tistih obdobjih, ko je bivša država imela cenen denar, nizko obrestno mero, se je investiralo tako v realnem sektorju v gospodarstvu kot pri posameznikih.</p>
                  <p>Dandanašnji je pa tudi naravnanost posameznika v večji meri naravnana na potrošne dobrine. Če take naravnanosti na potrošne dobrine ne bi bilo, bi najverjetneje tudi gospodarska rast v Sloveniji ne dosegala tistih nivojev, kot jih trenutno dosega. Ob takem razmišljanju stoje nasproti argumenti, češ: investicije bi bile, če bi bil denar cenejši in če bi bil denar cenejši, bi bilo domače gospodarstvo konkurenčnejše in bi bili stroški gospodarjenja manjši. Tak argument drži samo deloma. Zakaj? Poglejte, če se pogovarjamo o finančnih problemih, potem je treba zelo jasno opozoriti na naslednje. Tisti, ki v večji meri pozna bilance slovenskih bank in jih lahko spozna iz mesečnih sporočil, ki jih objavlja Centralna banka, lahko ugotovi naslednjo globalno situacijo v Sloveniji: če se gleda leva stran bančne bilance, kjer nastaja dohodek za banke, potem je treba ugotoviti, da je samo ena tretjina bančne aktive v svobodnem odločanju bank. Kaj to pomeni? Pri eni tretjini aktive so krediti dejansko odprti različnim uporabnikom. Kaj je z ostalima dvema tretjinama? Preostali dve tretjini bančne aktive se nekako glasita takole: terjatve do tujih bank iz naslova deviznih rezerv (cena determinirana, cena določena na evropskem trgu kapitala) in na drugi strani terjatve do slovenske države. Slovenska država je bankam izdala celo vrsto papirjev in pri tej vrsti papirjev so obrestne mere določene. Ob tem je še nadaljnja postavka nekaj manj kot 500 milijonov nemških mark še ne priznanih terjatev iz naslova izplačanih deviznih vlog. Z drugimi besedami - če se tako opazuje slovenski bančni sistem, in to so neizprosne številke, in da na drugi desni strani bilance, na ponudbeni strani pri povpraševanju po denarju vemo, kakšne so cene, potem naj bi dejansko ta tretjina celotne bančne aktive in ta dohodek pri teh obrestih pokrival obveznosti, ki jih imajo banke do svojih varčevalcev, do svojih upnikov. Predpostavljam, da vemo, kolikšne so te obveznosti. Trenutno so devizne vloge prebivalstva nekaj manj kot 2,6 milijarde nemških mark. Na drugi strani so hranilne vloge v tolarjih, ki jih je nekaj več kot milijarda nemških mark v tolarski protivrednosti.</p>
                  <p>Poglejte, Banka Slovenije, ki želi, da bi dajala hkrati ob stabilizacijski politiki podporo izvoznemu gospodarstvu, izvoznemu sektorju, želi s posegi na denarnem trgu vplivati tudi na dogodke pri tečaju, ki se formira za slovenski tolar. Eden od takih instrumentov je takoimenovani devizni minimum ali pa če hočete: obvezna devizna rezerva. In kolikšna je ta? Znaša približno več kot dve milijardi nemških mark. Torej za ti dve milijardi nemških mark je cena določena kot za naše izvoznike na tujih trgih.</p>
                  <p>Na drugi strani je kritika, češ, zakaj pa tolikšne devizne rezerve in, ali ne bi te devizne rezerve postavili v funkcijo nadaljnjega razvoja v Sloveniji? Zelo umestno vprašanje. V zvezi s takim vprašanjem je naslednji odgovor. Pri današnjem stanju stvari so slovenske devizne rezerve nekaj manj kot 2,5 milijard ameriških dolarjev neto znesek, bruto znesek gre že preko 2 milijardi 600 milijonov ameriških dolarjev. Devizni minimum, ki je obvezna devizna rezerva, pokriva več kot polovico tovrstnih rezerv in determinira ravnanje bank na relaciji do trga oziroma do te klientele. Poglejte, iz teh deviznih rezerv ali s pomočjo teh deviznih rezerv so dopuščeni aranžmaji tudi na domačem trgu in teh aranžmajev na domačem trgu je trenutno samo za 124 milijonov dolarjev. Permanentni višek, ki je na razpolago bankam, ki je na razpolago gospodarstvu v letošnjem letu, je nekako na relaciji, mesečni relaciji 270 do 300 milijonov ameriških dolarjev. Tovrstni viri so neizkoriščeni. Kje je vzrok, da so tovrstni viri neizkoriščeni? Ne pri Centralni banki, ne pri instrumentariju, ne pri sistemu, ki ga ta Centralna banka uporablja. Zopet vprašanje: pri investitorjih, ki jih ni ali pa, ki razmišljajo drugače. Namreč, če se vrnem nazaj k problemu ene tretjine bančne aktive in cene zanjo, kakšna je, potem se zastavlja lahko tudi naslednje vprašanje. Tisti, ki dandanašnji prihaja k banki po tako draga sredstva, kako kalkulira ceno teh sredstev? Ali z namenom (v pretežni meri so to še vedno družbena podjetja), da bo za take obresti zmanjšana premoženjska bilanca podjetja in se mu to splača in seveda tako zmanjševanje postavlja v funkcijo nadaljnjega lastninjenja podjetja, manjši vrednosti podjetja, ali z drugimi besedami, tista kritika, ki prihaja iz publike, iz gospodarstva, iz zbornice, češ da ob takih obrestih ni nadaljnjega razvoja slovenskega gospodarstva. Bojim se namreč, da je zopet ta kritika pavšalna, kajti tisti, ki so v težavah, tisti, ki so v strukturnih težavah, ki so posledica spremenjenih okoliščin na slovenskem trgu, tistih se seveda bojijo tudi banke. Namreč njihova boniteta je vprašljiva in naj bodo obresti še take, banke morajo imeti strah pred takimi kreditojemalci, kajti banke so na drugi strani zavezane in jih sili k takemu ravnanju Centralna banka, da za zamude, do katerih prihaja pri odplačilih kreditov ali pa pri neodplačilih kreditov, ustvarijo rezervacije iz tekočega dohodka, iz tekočega rezultata; če pa tega ni, z zmanjševanjem kapitala. In če je temu tako, in ta parlament se je odločil, da si je brez čistih bank težko zamišljati dejansko nove strukture v Sloveniji na tem finančnem trgu, predvsem pa nove konkurence. In dejstvo je, da kljub tem težavam in kljub počasnemu procesu prilagajanja zniževanja obrestnih mer je v Sloveniji trend teh obrestnih mer navzdol. Poglejte, to isto vprašanje se dandanašnji zastavlja marsikateri državi Evropske unije. Zakaj? Ker se zastavi vprašanje, zakaj so obrestne mere v Franciji, v Veliki Britaniji za 1%-no točko višje od nemških, zakaj v Španiji, v Skandinaviji za 3, 4%-ne točke višje, kot v Nemčiji, zakaj na Portugalskem 5, 6 točk višje? Odgovori so preprosti. Namreč, kredibilnost valute je tista in verovanje v posamezne valute je tisto, ki dejansko diktira cene in zaupanje v posamezno valuto, v posamezno denarno politiko in vpliv tega zaupanja se kaže seveda tudi na cenah denarja.</p>
                  <p>Tako da je iluzorno govoriti o kakršnikoli možnosti izenačevanja pogojev na finančnem trgu, namreč enačbi, da bi se na domačem trgu denar dobil pod enakimi pogoji, kot se danes dobi v Nemčiji. Kot rečeno, pogoji so lahko različni, kadar se kreditni aranžmaji organizirajo na relaciji v tuji valuti; in kot sem omenil, neizkoriščenih možnosti je za približno 300 milijonov ameriških dolarjev. In poglejte, da je res tako, smo dokaz tudi vsi varčevalci. Namreč, skoraj 2,6 milijarde nemških mark v Sloveniji in vztraja ta množica pri tej ceni kapitala, pri teh dohodkih, ki so rezultat gibanj na zunanjih trgih. V letošnjem letu je tolar bolj iskana valuta, kajti cenovni razkorak, ki obstoja med obrestnimi merami, je tisti, ki marsikoga vleče. Hkrati pa ne toliko in v celoti, da bi dejansko svoje naložbe v celoti spremenil v ta tolar. In na drugi strani poglejte, kje je pravzaprav srž problema? Še vedno v visoki inflaciji. Postavljajte slovenski R kakorkoli na nemško inflacijo, boste ugotavljali, kakšne obresti bi dobili in kakšno ceno bi za to plačevali.</p>
                  <p>Torej, tu ni druge izbire, kot nadaljevati to pot, zmanjšanje inflacije, kajti ne gre prezreti dejstva, da če dandanašnji obrestne mere ne bi bile take, kot so - da me ne bi napak razumeli, tudi Centralna banka ni zadovoljna z njimi, tudi Centralna banka z restriktivno denarno politiko vpliva na počasnejše prilagajanje obrestnih mer zunanji situaciji, kajti razume se, če bi bila denarna politika ekspanzivnejša in bi Centralna banka dajala v obtok več denarja, bi bila večja ponudba in na ta način bi dejansko sama vplivala na zniževanje cene temu denarju, hkrati pa spodbujala sama inflacijo. To je pa tisto, za kar nima mandata, pa za kar tudi nima nikakršnega cilja.</p>
                  <p>Z drugimi besedami, če se vlečejo kakršnekoli paralele ali diagonale (in te so nujne) na eni strani na relaciji med stroški, ki jih predstavljajo plače, na drugi strani med bančno strukturo aktive, ki je taka, kot je, ki je determinirana, na tretji strani med dejstvom, da je v plačilni bilanci velik suficit in da prihaja do avtonomnih transferjev kapitala, bi bil drugačen razvoj dogodkov, pravzaprav drugačna tudi denarna politika dejansko največja nevarnost in hkrati največji magnet, da bi se inflacija nazaj obrnila v nasprotno smer. V tem kontekstu je treba razmišljati tudi, kadar se gleda in proučuje bilanca uspeha Centralne banke.</p>
                  <p>Tudi kar zadeva bilanco uspeha Centralne banke, prihaja v zadnjem času do kritike, češ, nastajajo preveliki oportunitetni stroški za tako denarno politiko, predvsem na segmentu tečajne politike. Tisti, ki tako gleda na te oportunitetne stroške, sem prepričan, da nima v vidu celotnega spektra, predvsem pa poslanstva Centralne banke. V vseh državah mora Centralna banka zasledovati nacionalne vidike in nacionalne cilje. Tuji ji morajo biti cilji posameznikov, podjetnikov, ali pa celo dejansko ožje države. In drugo pravilo, ali pa druga zahteva: nikdar slediti pričakovanjem, ki so na trgu, kajti, če bi Centralna banka pri denarni politiki sledila pričakovanjem na trgu, potem najverjetneje ta politika ne bi imela svoje kredibilnosti. Ponovno naj poudarim s tega mesta, da Banka Slovenije nima razlogov za kakršnokoli spreminjanje te politike. In na drugi strani zopet vprašanje, ali je ta indeksacija tisto nujno zlo, ki se ga da eliminirati pravzaprav po administrativni poti. Mi smo prepričani, da je administrativna pot na segmentu denarja pravzaprav lahko najbolj enostavna, pa je to tudi hkrati pot, ki da zelo kratke oziroma za zelo kratek čas pozitivne rezultate. Na dva problema mislim pri tem. Na eni strani na problem tako imenovanega svobodnega transfera kapitala. Marsikdo je v Sloveniji tudi že predlagal in zahteval, naj bi Banka Slovenije omejila transfer kapitala, ga preprečila, zaprla vrata tujemu kapitalu; mislim seveda predvsem na finančne kredite, na finančne kredite, ki dodatno povečujejo ponudbo tujega denarja. Zopet lahko dvorezno delovanje. S tujo ponudbo na domačem trgu želimo vplivati na obnašanje na tem trgu, na tržni način, na povečevanje konkurence.</p>
                  <p>In na drugi strani je znano v svetu in znano je tudi v tej Sloveniji, da je bivša država omejevala na administrativen način transfer kapitala z brezobrestnimi depoziti, z zahtevami po moratoriju pri odplačevanju vsega, teh kreditov in tako dalje. Koliko časa so ti ukrepi dajali rezultate vsi dobro vemo. Zato se tega zavedamo in še naprej skrbno pazimo, kolikšen je tovrstni vpliv.</p>
                  <p>V letošnjem letu lahko rečemo, da so bili vsi angažirani finančni krediti, razen tistih za slovensko infrastrukturo, več ali manj namenjeni konverziji. Gospodarska logika je tukaj. Apreciacija tolarja, razlika v obrestnih merah, seveda silijo dobrega gospodarja tudi v takšno razmišljanje. Vendar, ukrep dejansko spodbuja nezaupanje. In kot smo že večkrat dejali, pri denarju je zaupanje tisto, ki je na prvem mestu. Pri denarju je kredibilnost treba zaslužiti. In kredibilnosti se nikdar ne da posoditi. To je dejstvo.</p>
                  <p>Slovenija kot država si išče mesto na zunanjih finančnih trgih. Kako vpliva nezaupanje, ki izvira iz še nekaterih povezav z bivšo jugoslovansko državo pri zunanjih dolgovih, mi vsi skupaj vemo. Kakšen je slovenski "rejting"? Kakšna je ta boniteta? Zato tej dilemi; ali se da zaupanje zgraditi na umeten način, ni odgovora oziroma je odgovor negativen, ker zaupanje ustvarjamo ljudje in mi, prisotni v tej instituciji, v bankah, v podjetjih.</p>
                  <p>Z drugimi besedami, prepričani smo namreč, da v taki situaciji, kot se nahajamo, lahko in moramo narediti v prihodnjem letu korak dalje. Korak dalje pa bomo naredili na ta način, če bodo v veliki meri, ali kolikor je le mogoče usklajene pravzaprav tri dominantne politike: fiskalna (slišali smo ministra, proračun prihaja pred parlament usklajen), dohodkovna politika (socialni pakt je izrednega pomena in če pri socialnem paktu ne bomo tudi šli na opuščanje indeksacije, kajti indeksacija je ekonomsko socialni problem in indeksacija zahteva celotno fronto družbenega dogajanja, ne samo obrestne mere) in seveda ustrezna denarna politika. In pri tej ustrezni denarni politiki nadaljnje poseganje Centralne banke v tistih mejah in možnostih, ki jih ima na razpolago, in če bo treba, tudi za ceno negativnega rezultata. To se morda sliši čudno, vendar poglejte, dandanašnji, cela vrsta ekonomij v tranziciji, kjer prihaja do apreciacije domače valute, ima ta identičen problem. Ta teden smo razpravljali s predstavniki Bundes banke. V sedemdesetih letih je nemška Bundes banka imela nekaj let negativen rezultat, vse z namenom, ko je branila stabilnost. In dejstvo je namreč, da nikdar Centralna banka ne more delovati in ne sme delovati kot komercialna ustanova, če se želi in če se od nje pričakujejo nadaljnji koraki v smeri stabilnosti.</p>
                  <p>In še eno dejstvo. Namreč, kakršna koli šok terapija in kakršen koli argument, češ, inflacija je samo denarni rezultat zgrešene denarne politike na eni strani in na drugi strani ekspanzivnejša denarna politika naj bi dejansko v sedanjem trenutku v Sloveniji pomagala pri privatiziranih podjetjih hitrejše korake v smeri njihove krepitve. Ne gre prezreti dejstva, da privatizacija družbenega sektorja, privatizacija v tem realnem sektorju prinaša nove izzive na eni strani, na drugi strani pa seveda tudi pomembne rizike. Zakaj? Zaradi preprostega razloga, ker se zavedamo, tako kar zadeva socialne sporazume, tako kar zadeva delovanje delniških družb, da mi tudi na papirju privatiziranih podjetjih jutri ne moremo pričakovati poslovne prakse, ki jo danes izvajajo delniške družbe v tujini, kajti na startu bomo imeli lastnike kapitala in delojemalce hkrati v eni in isti osebi; tako da bo proces pravih pogajanj med partnerji tudi tukaj daljši. In na drugi strani, potrebno se je zavedati, da tudi banke morajo biti pozornejše do novonastalih subjektov, kajti preverjati bo potrebno njihovo boniteto. In če gremo še na bolj mikro nivo: na tem mikronivoju posameznikov, obrtnikov - kar je večkrat tudi kritika obstoječe denarne politike skozi prizmo cen - si marsikdo predstavlja stvari dokaj preprosto. Namreč, marsikdo bi se rad šel v podjetjih podjetnika, vendar brez pomembne lastne akumulacije. Nemogoče je pričakovati, da bi ta podjetnik samo ob tujih virih, s pomočjo kreditov dejansko lahko zaživel, kajti vnaprej mora biti obsojen na propad.</p>
                  <p>Skratka, dovolite mi drage poslanke in poslanci, da sklenem te ugotovitve oziroma ta pričakovanja za prihodnje leto z naslednjo ugotovitvijo. Denar, ki prihaja od Centralne banke v gospodarstvo, v ta krogotok mora imeti dejansko nevtralno funkcijo; še več: v takšni situaciji, kot se nahajamo, še nadaljnje za zavoro za to slovensko inflacijo. Kajti samo realni viri so tisti, ki nam bodo omogočili pravzaprav svetlejši in boljši jutri in uspešnejše nastopanje na zunanjih trgih, pri tem soočenje s tujo konkurenco. In ne samo na zunanjih trgih, mi predvidevamo, da bo v prihodnjem letu (glede na dejstvo, kot nam je vsem znano, da so včeraj na borzi bili narejeni prvi posegi v zvezi s podjetji) prišlo ravno na kapitalskem trgu do velikih gibanj in nihanj, in da bodo ta gibanja na kapitalskem trgu ali pa selitev denarnih resursov iz bančne sfere, iz bančne pasive bilance na kapitalski trg dejansko eden od zelo pomembnih problemov, na katerega bo morala centralna banka še posebej paziti, da bi ta trg bil čimbolj korekten, da bi bil čimbolj transparenten. Ne smemo namreč pozabiti: centralna banka nima kaj iskati na kapitalnem trgu in njena domena je v prvi vrsti denarni trg. Kadar, in če je posredno udeležena na tem trgu, ni z namenom, da bi urejala razmere na kapitalskem trgu, ampak, da bi dejansko branila in dosegala tiste cilje, ki si jih je zadala pri sprejemanju denarna politika.</p>
                  <p>Skratka, kredibilnost, konsistentnost in kontinuiteta, bi lahko dejali, to naj bi bil tisti cilj, kar zadeva denarno politiko, če se bo seveda s takšnim ciljem strinjal prav ta parlament. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa gospodu guvernerju. Besedo dajem generalnemu direktorju Zavoda za pokojninsko in invalidsko zavarovanje Slovenije gospodu Janezu Prijatelju.</p>
               </sp>
               <sp>
                  <speaker>JANEZ PRIJATELJ:</speaker>
                  <p>Spoštovani gospod predsednik, cenjene poslanke in poslanci, spoštovani zbor. Po dobrih sedmih mesecih imam spet priložnost, da vam spregovorim o stanju na področju pokojninskega in invalidskega zavarovanje, o ocenah poslovanja do konca leta ter o perspektivah, zlasti za prihodnje leto. Danes vas ne bom obremenjeval s statističnimi podatki, na primer o višini pokojnin, o gmotnem položaju in številu upokojencev, saj sem vas z njimi podrobno seznanil že meseca maja. Tedaj sem vam opisal tudi problematiko izvajanja in številna odprta sistemska vprašanja, vas seznanil s finančnim poslovanjem ter finančnim načrtom in vam v razmislek ponudil nekaj mnenj ter opozoril v zvezi nadaljnjim razvojem tega zavarovanja. Ta so bila dokaj podobna tistim, ki sem jih pred vami razgrnil že leta 1993 in bojim se, da bodo ugotovitve, ocene planske napovedi in opozorila podobna tudi tokrat. Razlika, in to bistvena, bo predvsem v tem, da bo današnji prikaz pričakovanega razvoja na tem področju, ki temelji sicer na še nedokončnih ocenah pogojev poslovanja, veliko bolj pesimističen, predvsem zaradi tega, ker večina z memorandumom napovedanih zakonskih sprememb ni bila uresničena. To dejstvo, ob zahtevah po nespremenjenih ali celo znižanih prispevnih stopnjah, povzroča vse slabše ter čez čas morda celo kritične finančne pogoje za izvajanje zavarovanja, vzbuja pa tudi naraščajočo medgeneracijsko napetost, vse pogostejše dvome v dano socialno in pravno varnost na tem področju.</p>
                  <p>Dolgi postopki za spremembe zakonodaje in vsebinska razhajanja, zlasti glede usklajevanja pokojnin, povzročajo, da ne pride do nekaterih drugih nujnih zakonskih sprememb, ki sem jih navedel že lani. Če ponovim nekatere: gre zlasti za opredelitev statusa in vsebine dodatnega prostovoljnega zavarovanja, pravni status in organizacijo novih skladov, vprašanja vštevanja delnic in obveznic v pokojninsko osnovo, problematiko morebitnega odlaganja prispevkov in tematiko prispevkov nasploh, vprašanje sestave skupščine zavoda in oblikovanja nove ter še za nekatere druge, zaradi katerih je izvajanja zavarovanja bistveno oteženo. Zato bomo letos in prihodnje leto postavljeni pred dejstvo, da se bomo morali o tem področju vendarle začeti definitivno odločati, pri tem pa v rešitvah doseči ustrezen družbeni konsenz vseh socialnih partnerjev, tudi upokojencev. Prav pomanjkanje takega konsenza v zadnjih letih, pa tudi politična neusklajenost interesov na tem področju, sta bila glavna vzroka, da že vrsto let ponavljamo približno enake ugotovitve in napovedujemo sistemske spremembe, zakonodaja pa, kljub občasnim nihanjem, ostaja enaka.</p>
                  <p>Dobiva se vtis, da v Sloveniji pravzaprav niti ne vemo, kakšno nalogo bi dali snovalcem novega pokojninskega sistema. Izgleda, da nihamo med takoimenovanim socialnim pristopom, ki naj ohrani doseženo socialno varnost na tem področju, ki pa je za družbo draga, ter med ekonomskim, ki socialno komponento postavlja v ozadje in terja, da se, ne glede na socialne in druge posledice, obremenitve aktivne generacije za to zavarovanje zmanjšajo. Prva usmeritev praviloma prevladuje takrat, ko razpravljamo o sistemski zakonodaji in drugih spremembah zakonov. Druga, ekonomska, pa takrat, ko razpravljamo o vsakoletnih javno finančnih izdatkih ter o nivoju javne porabe, ko se ne glede na pravice, določene z zakonom, terja zniževanje ali vsaj ohranjanje prispevnih stopenj. Rešitve so običajno kompromisne in na koncu pripeljejo v stanje, kot nam grozi v letu 1995 in ki ga zgovorno opisuje tudi letošnji proračunski memorandum. Ta napoveduje letošnjo izgubo poslovanja zavoda v višini 6,3 milijarde tolarjev ter v vsakem primeru tudi izgubo v letu 1995. Ta naj bi po prvi memorandumski varianti, ki predvideva zakonske spremembe in nespremenjeno prispevno stopnjo, znašala 7 milijard tolarjev, po drugi varianti pa znatno več, in sicer 12,5 milijarde tolarjev.</p>
                  <p>Po zadnjih novih ocenah gibanj plač do konca leta in novih preračunih, ki sta jih včeraj uskladila Ministrstvo za finance in zavod, bo ocena izgube konec leta 1994 nekoliko manjša in bo znašala 4,7 milijarde tolarjev, bo pa znatno višja izguba konec leta 1995. Nova ocena, ki temelji na novih podatkih, veljavnih obstoječih predpisih in na nespremenjeni prispevni stopnji, bi pomenila izgubo konec leta 1995 v višini 18,7 milijarde tolarjev; če pa bi spremenili zakon v skladu z varianto 1, pa bi se ocenjeni primanjkljaj znižal na 11,4 milijarde tolarjev. Čeprav velja vse te ocene jemati še z dobršno mero rezerve, pa je nedvomno, da bo, če ne bo ustreznih ukrepov, kmalu prišlo do kritičnega položaja pri zagotavljanju sredstev ter do stanja, ko se bomo vsak mesec bali, ali bomo v Sloveniji pokojnine pravočasno in v celoti izplačali ali ne.</p>
                  <p>Ta ocena lahko zveni dramatično, je pa realna, če se ne bi upošteval veljavni zakon, preprečevala nujna prilagoditev prispevnih stopenj v predpisanem obsegu in nivoju pravic.</p>
                  <p>Ker smo že krepko zakoračili v mesec december verjetno prav hitrih sistemskih posegov v zavarovanje ne bo, pa čeprav je Državni zbor že junija obravnaval predlog sprememb in dopolnitev zakona o pokojninskem in invalidskem zavarovanju v prvem branju. Zaradi tega je objektivno gledano še nekaj mesecev možno pričakovati izvajanje zavarovanja v dosedanjem, z zakonom določenem obsegu, kar bi iz meseca v mesec poslabševalo finančni položaj zavoda.</p>
                  <p>Edini možni in logični ukrep za preprečitev takih posledic je lahko, ob nespremenjeni zakonodaji, le ustrezen dvig prispevne stopnje, za katerega v takem primeru tudi proračunski memorandum ugotavlja, da bi bil potreben najmanj za 1% točko. Upoštevajoč zadnje ocene, ki sem jih navedel, pa je očitno, da bi bilo potrebno stopnjo za leto 1995 povečati več, in sicer za okoli 2% točki, tako da bi zbirna prispevna stopnja znašala okoli 33%. Tak dvig prispevne stopnje bi pokril predvideno izgubo, ne bi pa zagotovil formiranja rezervnih sredstev v skladu z zakonom.</p>
                  <p>Predlog za zvišanje prispevne stopnje bo verjetno skupščina zavoda tudi posredovala Državnemu zboru razen v primeru, če bo ta ob razpravi o proračunskem memorandumu že v naprej odločil, da morajo ostati prispevki nespremenjeni, kot to v obeh variantah predvideva tudi proračunski memorandum. Opozarjam, da bi šlo v takem primeru za zavestno odločitev načina poslovanja zavodov v prihodnjem letu, po kateri bi redni odhodki presegali prihodke in bi iz meseca naraščala izguba, slabšala bi se likvidnost, postopno bi skopnela tudi sredstva obveznega rezervnega sklada. Že letošnja zahteva po tem, da ostane prispevna stopnja nespremenjena, je pomenila, da je moral zavod že vnaprej planirati za konec leta 1994 izgubo, ki bo pokrita iz sredstev rezerv, ta pa ne bodo nadomeščena. Ob tem naj poudarim, da danes rezervna sredstva ne znašajo niti polovico z zakonom določene višine, kar pomeni, da zakona v tem delu ne spoštujemo.</p>
                  <p>Poleg tega so v skladu s posebnim zakonom o strukturi naložb tako oblikovana rezervna sredstva naložena v državne vrednostne papirje oziroma posojena proračunu, kar bo v primeru takojšnje potrebe na nivoju države terjalo posebne mehanizme za njihovo pravočasno sproščanje. Nekateri menijo, da bi šele zlom pokojninskega sistema omogočil razpravo o njegovih nujnih zakonskih spremembah. Poudarjajo, da se niti javnost niti vsi politiki niti vsi drugi odločujoči subjekti še ne zavedajo, kako težko bo pokrivati izdatke za to zavarovanje v prihodnjih letih.</p>
                  <p>Menim, da bi bila zavestna tiha odločitev o taki poti spametovanja najslabša možna pot. Povzročila bi hude pretrese in nezadovoljstva ter izzvala takšne ukrepe, ki bi lahko na hitro in počez uničili tudi pozitivne rešitve v obstoječem sistemu obveznega zavarovanja, katerih pa ni malo.</p>
                  <p>Te pozitivne rešitve izhajajo iz evropske tradicije razvoja socialnih zavarovanj in so vključene v številne mednarodne konvencije in dokumente, zlasti tudi v nedavno tega ratificirano evropsko socialno listino. Ne glede na to, se včasih dobiva občutek, da nekatere slabe finančne perspektive tega zavarovanja v prihodnjem letu in v nadaljnjih letih ne skrbijo preveč in jih zato niti ne skušajo preprečiti, saj v njih morda celo iščejo pot do sprememb, ki bi nastale že zaradi finančnih in likvidnostih težav. To je razlog, da na tem mestu ne morem mimo 50. člena Ustave Republike Slovenije, v katerem je opredeljena pravica državljanov do socialne varnosti pod pogoji, določenimi z zakoni. Po tem členu država ureja obvezno zdravstveno, pokojninsko, invalidsko in drugo socialno zavarovanje ter skrbi za njihovo delovanje. To pomeni, da se pravice in obveznosti s tega področja lahko določajo ali spreminjajo le z zakonom, država pa mora skrbeti za delovanje z zakonom tako določenih zavarovanj. Praksa, ko bi zakoni točno določali pravice, možnosti za njihovo izvajanje pa bi ne bile zagotovljene preko ustreznega sistema zagotavljanja sredstev, bi pomenila, da na tem področju trpi ustavnost in zakonitost.</p>
                  <p>Znano je, da slovensko pokojninsko in invalidsko zavarovanje pokriva marsikaj, kar zavarovanja z enakim imenom drugod po svetu pravilom ne pokrivajo. V Sloveniji imamo enotno zavarovanje vseh aktivnih državljanov, od delavcev do kmetov, obrtnikov, lastnikov podjetij, umetnikov in drugih samostojnih poklicev. V tem sklopu imamo urejeno tudi invalidsko zavarovanje s kratkoročnimi nadomestili, ki se v drugih državah praviloma ne vključuje v ta sistem. Prav tako v tem zavarovanju pokrivamo celo vrsto socialnovarstvenih pravic, ki bi sodile v druge sfere javne porabe in jih drugod po svetu običajno v pokojninsko zavarovanje ne vštevajo.</p>
                  <p>Tu naj omenim varstvene dodatke, z zakonom garantirane najnižje pokojnine, dodatke za pomoč in postrežbo, odmero pokojnin od najnižje pokojninske osnove in druge. Tudi država iz proračuna ne prispeva za obvezno pokojninsko in invalidsko zavarovanje, kot je to primer v številnih drugih državah po svetu. Pri nas prispeva država, pa še to dosledno le v zadnjem času, le za tiste pravice, za katere je z zakonom določila, da gredo posameznim kategorijam zavarovancem pod ugodnejšimi pogoji kot ostalim zavarovancem. Vse našteto samo po sebi niti ni slabo in bi morda lahko pomenilo tudi drugim vzgled skrbi za dobro socialno varnost zavarovancev in upokojencev, vendar le toliko časa, dokler izdatke za tako zavarovanje ne primerjamo s podobnimi evropskimi podatki, ne da bi te specifike upoštevali.</p>
                  <p>Opozoriti velja, da se je Vlada že s prejšnjim memorandumom zavezala, da bo prevzela v okvir državnega proračuna tisti del izdatkov, ki pomenijo takoimenovane socialne transfere. Vendar te napovedi niso bile uresničene in tudi niso zajete v že predlagane zakonske spremembe, ki so v obravnavi.</p>
                  <p>Šele ko začnemo polno upoštevati navedena dejstva, je možno pričeti korektno razpravo o tako imenovanih anomalijah in nelogičnosti sistema, ki jih omenja proračunski memorandum.</p>
                  <p>Za kratek rok je tu gotovo najaktualnejša razprava o sistemu usklajevanja pokojnin, kjer bo končno vendarle potrebno vzpostaviti tak sistem, ki bo tudi vnaprej omogočal upravičeno realizacijo dajatev, hkrati pa bo bistveno manj zapleten, kot je veljavni. Kaj naj bo merilo in kakšni naj bodo roki za usklajevanje, če ne bodo obveljale obstoječe rešitve, je predvsem stvar širšega konsenza partnerjev socialnega sporazumevanja, ter tudi morebitnega konsenza političnih strank. Vprašanje usklajevanja pokojnin zato ni zgolj in pretežno strokovno vprašanje, temveč predvsem politično, kar pa v bistvu velja tudi za celotni pokojninski sistem.</p>
                  <p>Prav politične in podobne rešitve so namreč pripeljale do tega, da so se v preteklosti pravice na tem področju praviloma širile, da se je upokojevanje stimuliralo in da je prevladovalo mnenje, da je upokojevanje najboljša rešitev za probleme naraščajoče brezposelnosti.</p>
                  <p>Ugodni pogoji za upokojevanje so dejansko povzročili, da je bilo brezposelnih bistveno manj, kot bi jih bilo brez možnosti hitrega upokojevanja. Taka politika pa se je v zadnjih letih posledično morala odraziti v vse slabšem razmerju med zavarovanci in upokojenci. Šele v letošnjem letu na tem področju opazimo skorajda stagnacijo, kar je pravzaprav edini pozitivni razvojni kazalec v tem zavarovanju v danem trenutku.</p>
                  <p>Nekoliko pesimističen in kritičen prikaz razmerij je potreben predvsem iz razloga, ker vse kaže, da bi lahko že v kratkem prišli v položaj, ki bi pomenil konec obdobja sorazmerno dobre socialne varnosti na tem področju, konec razmeroma dobrega finančnega poslovanja brez likvidnostih težav in tudi konec socialnega miru, ki problemov pokojninskega in invalidskega zavarovanja ni potiskal v ospredje kritičnih družbenih dogajanj.</p>
                  <p>Vlada se skuša takim posledicam izogniti tako, da je Državnemu zboru že predložila v obravnavo zakon o spremembah in dopolnitvah zakona o pokojninskem in invalidskem zavarovanju, v katerem je obširno analizirala svoje poglede in usmeritve na tem področju. Napovedala je tudi nov poseben sistemski zakon, ki bi razreševal problematiko na novih temeljih in dolgoročno. Vlada pa je tudi v memorandumu iz leta 1994 in v proračunskem memorandumu, ki je danes pred vami, predlagala podobne ukrepe in usmeritve z možnimi scenarijami dogodkov po prvi in drugi varianti memorandumskih rešitev.</p>
                  <p>Nobena od teh variant za izvajanje zavarovanja ni vspodbudna, saj izhaja iz predpostavke nespremenjenih prispevnih stopenj, ki bo v vsakem primeru povzročila finančne primanjkljaje zavoda v prihodnjem letu. Poslanci boste v teh problemih podrobno razpravljali tudi v drugem branju predloga sprememb in dopolnitev zakona, morali pa se boste tudi odločiti o predlogu proračunskega memoranduma za nezmanjšano prispevno stopnjo in njenih posledicah, kar je v bistvu poleg navedenih zakonskih sprememb temeljni predlog politike Vlade na tem področju za prihodnje leto.</p>
                  <p>Sam zavod v procesu sprememb zakonodaje in odločanja nima bistvene vloge, saj se ta bolj ali manj omejuje na strokovno sodelovanje, analize, statistične podatke, na drugo strokovno delo ter na ukrepe za izvajanje obstoječega, z zakonom določenega zavarovanja. Zavod pa je po zakonu tisti, ki predlaga Državnemu zboru prispevno stopnjo za pokojninsko in invalidsko zavarovanje. Kot izvajalec zavarovanja je pri tem vezan na veljavne zakonske določbe in na take finančne predloge, ki ob zakonsko urejenih ter ovrednotenih pravicah in obveznostih omogoča izvajanje zavarovanja v skladu z zakonskimi predpisi. To preprosto pomeni, da se morajo pokrivati prihodki in odhodki zavoda ter oblikovati z zakonom določena rezervna sredstva. Zaradi tega bo moral zavod, če ne bo drugačnih odločitev Državnega zbora in če ne bo ukrepov, ki jih napoveduje Vlada, verjetno predlagati Državnemu zboru zvišanje prispevne stopnje z zakonom. Če to ne bo mogoče, bo potrebno na državni ravni sprejeti ukrepe, ki bodo na kakšen drug način zagotavljali redno izplačevanje pokojnin in drugih dajatev.</p>
                  <p>S tem v zvezi ne smemo pozabiti, da je zavod upnik države v višini približno 20,4 milijarde tolarjev oziroma 131,5 milijonov ekujev iz naslova zaostalih obveznosti za pravice  kategorije upokojencev pod ugodnejšimi pogoji. Del tega dolga bo država v skladu s posebnim zakonom začela odplačevati že v letu 1995. Ob opisanih napovedanih finančnih težavah zavoda v prihodnjem letu, pa bo potrebno v Vladi in Državnem zboru ponovno preučiti, ali se ne bi štiriletno odplačevanje dolga skrajšalo oziroma ali se ne bi celotni dolg poravnal v letu 1995, kar bi finančni položaj zavoda bistveno izboljšalo. Zlasti uživalci pravic zelo ostro postavljajo takšne zahteve, ker sodijo, da ni logično in pravično, da se po eni strani sprejemajo ukrepi, ki onemogočajo prilagoditev prispevne stopnje, pa drugi strani pa ima država do zavoda z zakonom odložene finančne obveznosti iz preteklih let.</p>
                  <p>Čeprav sem uvodoma omenil, da bi bilo zaradi izhodišča, naj se prispevna stopnja ne spremeni, predvideno deficitarno poslovanje zavoda že za leto 1994, kar se v praksi tudi uresničuje, je zavod v tem letu vendarle posloval brez večjih finančnih težav. Sproti je pokrival vse svoje obveznosti do zavarovancev in upokojencev, zagotavljal v primerjavi s prejšnjim letom nekoliko boljši gmotni položaj uživalcev pravic ter izpolnjeval vse druge obveznosti, čeprav se je, v skladu s planskimi predvidevanji, finančni položaj zavoda iz meseca v mesec poslabševal. Če bo torej potreben dvig prispevne stopnje, bo ta nekoliko višji tudi zaradi tega, ker se prispevna stopnja ni vsaj nekoliko zvišala že lani in ker je bilo zaradi tega potrebno prenesti tudi presežke iz leta 1993 med prihodke letošnjega leta, namesto da bi bili namenjeni zvišanju rezervnega sklada, zaradi česar so bili tudi zavestno ustvarjeni.</p>
                  <p>Cenjene poslanke in poslanci, spoštovani zbor. Negativni finančni rezultat, ki ga je zavod napovedoval že s svojim finančnim načrtom, kaže, da so bile lanske zahteve, da bi moral zavod predlagati celo znižanje prispevne stopnje, neutemeljene in da bi imel zavod, če bi sledil takim (tudi zelo ostro postavljenim) zahtevam letos izgubo, ki bi bila še bistveno višja od te, ki jo bo izkazal konec leta. Zavod je pravilno ocenil, da v memorandumu za leto 1994 napovedane spremembe ne bodo mogle biti izvedene v optimistično postavljenih rokih, saj se je izkazalo, da v tem letu ni prišlo do bistvenih ukrepov, ki jih je predvideval memorandum za to leto in ki so po svoji vsebini podobni tistim, ki se predvidevajo tudi za leto 1995. Zaradi tega bo potrebno možnosti predvidenih zakonskih sprememb tokrat realneje oceniti, upoštevaje, da bodo v bistvu šele zakonske spremembe lahko temeljni pogoj za morebitno zmanjšanje obremenitev delodajalcev in aktivnih zavarovancev za to zavarovanje. Do tedaj pa bi morala država in vsi njeni organi spoštovati veljavno zakonodajo in skrbeti za to njeno izvajanje z zagotovitvijo potrebnih sredstev in to tudi v primeru, če se tako realno stanje začasno ne bi vključevalo v začrtano politiko ekonomskega in socialnega razvoja.</p>
                  <p>Ker sem povedal, da vas ne bom mučil s statističnimi podatki, naj povem, da je temu gradivu, ki sem ga prebral uvodoma, priložena obširna statistična dokumentacija, v kateri so prav vsi podatki pokojninskega in invalidskega zavarovanja. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Predlagam, da s sejo nadaljujemo ob 13.30 uri. In besedo bo takrat najprej dobil generalni direktor Zavoda za zdravstveno zavarovanje, gospod Franc Košir. Želim vam dober tek.</p>
               </sp>
               <stage>(Seja je bila prekinjena ob 12.25 uri in se je nadaljevala ob 13.44 uri.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Spoštovani poslanci, gospe in gospodje, nadaljujemo z 21. izredno sejo Državnega zbora Republike Slovenije. Za popoldne so se dodatno opravičili gospod Ivo Hvalica, Polonca Dobrajc, Rafael Kužnik in gospod Ciril Pucko. Prosim, da ugotovimo prisotnost v dvorani. Prosim, da vsi zasedete svoja mesta v dvorani in sodelujete pri ugotavljanju prisotnosti. Ugotavljam, da je v dvorani 43 poslank in poslancev, in da Državni zbor ni sklepčen in ne more odločati. Ponovno bom ugotavljal prisotnost čez 5 minut ter prosim vse, da mi pomagajo pri ugotovitvi prisotnosti poslank in poslancev v dvorani, da bomo uspeli zagotoviti sklepčnost.</p>
                  <p>Spoštovani poslanci, ponovno vas prosim, da ugotovimo prisotnost v dvorani! Ugotavljamo prisotnost!</p>
                  <p>Ugotavljam, da je v dvorani 50 poslank in poslancev, torej zbor je sklepčen in lahko odloča.</p>
                  <p>Še vedno smo pri 2. točki dnevnega reda, pri obravnavi predloga proračunskega memoranduma za leto 1995. Besedo ima generalni direktor Zavoda za zdravstveno zavarovanje Slovenije, gospod Franc Košir. Izvolite.</p>
               </sp>
               <sp>
                  <speaker>FRANC KOŠIR:</speaker>
                  <p>Spoštovani gospod podpredsednik, spoštovane poslanke, cenjeni poslanci Državnega zbora! Ob sprejemanju proračuna za leto 1994 vam je bil predstavljen model slovenskega zdravstvenega zavarovanja, ki po vsebini in načinih financiranja zdravstva sledi evropskim zgledom. S kratko analizo delovanja sistema in učinkih uspešnosti ter strokovno obrazložitvijo nekaterih odprtih vprašanj so vam bile predstavljene bistvene značilnosti delovanja sistema in uresničevanja novosti, ki jih je uvedla nova zdravstvena zakonodaja. Podčrtali smo ugotovitev, da je model eden izmed redkih v državah, ki so v procesih spreminjanja družbeno ekonomske ureditve, ki je do sedaj zagotovil zdravstveno varnost prebivalcem in relativno neboleč prehod iz prejšnjega sistema v sodoben sistem zdravstvenega zavarovanja. Nekateri osnovni podatki o slovenskem modelu reforme financiranja zdravstva in zdravstvenega zavarovanja so podani v prilogi, ki ste jo prejeli k temu gradivu. Poudarili smo tudi, da je nadaljnji razvoj zdravstvenega zavarovanja v naši državi tako kot povsod v razvitih državah, odvisen od obsega in ekonomskih možnosti, ki jih narekujejo strateške usmeritve hitrejšega gospodarskega razvoja države. Povsod po svetu, še posebej pa v razvitih državah, se srečujejo z velikim povpraševanjem po zdravstvenih storitvah in z dejstvom, da naravne meje izdatkov za zdravstvo praktično ni. Zato v teh državah določajo ekonomsko mejo, ki pomeni zagotavljanje zdravstvene dejavnosti in varstvo v okvirih, ki jih družba na določeni stopnji razvoja zmore.</p>
                  <p>Zavod za zdravstveno zavarovanje Slovenije se kot nosilec in izvajalec obveznega zdravstvenega zavarovanja zaveda odgovornosti, da je potrebno poskrbeti za uravnotežen ekonomski in socialni razvoj te naše države ter dosegljiv zdravstveni standard za obvezno predpisani in plačani prispevek. Zato mi dovolite, da vam ob razpravi in sprejemanju proračunskega memoranduma za leto 1995 predstavim nekatere razvojne možnosti in poslovne usmeritve zavoda za prihodnji dve leti, ki so jih sprejeli organi upravljanja zavoda.</p>
                  <p>Vsebino in postopek uresničevanja funkcij zavoda globalno določa zakon o zdravstvenem varstvu in zdravstvenem zavarovanju, natančneje pa urejuje zavod obseg pravic, postopke in druge pogoje s splošnimi akti. Zavod kot izvajalec obveznega zdravstvenega zavarovanja sprejema podrobnejše predpise o obveznem zavarovanju, s partnerji določa program zdravstvenih storitev v državi, oblikuje, zbira in razporeja sredstva za izvajanje zdravstvenih storitev in zagotavljanje drugih pravic zavarovanim osebam. Zavod je del sistema zdravstvenega varstva, njegova razvojna vprašanja so del zdravstvene politike, ki mejijo na vse druge razvojne politike v državi. Za planiranje razvoja in opredeljevanje prioritetnih ciljev smo na zavodu že od njegove ustanovitve v marcu 1992 opredelili vsebinsko potrebo, da se globlje določijo položaj in mesto ter vloga zavoda v odnosih do partnerjev, to je Ministrstva za zdravstvo, zbornic, združenj in drugih. V spremenjenem sistemu zdravstvenega varstva in pogojih še ne povsem dorečene zakonodaje za področje javnih služb, so vsi, vključno z zavodom, šele iskali opredelitve svojih funkcij.</p>
                  <p>Pristopili smo k analizi socio-ekonomskega okolja in razvojnih možnosti, da bi uresničili svoje neposredne in časovno opredeljene razvojne cilje in s tem uspešneje izpeljali načrtovano postopen, mehak tok sprememb na področju zdravstvenega zavarovanja. Rezultat teh strokovnih prizadevanj je bila identifikacija in ocena nekaterih bistvenih razvojnih problemov in izdelava poslovne strategije za odločanje in za doseganje ciljev v poslovanju organov upravljanja in vodstva zavoda.</p>
                  <p>Katere so torej razvojne možnosti in usmeritve? Razvojne možnosti zavoda gotovo opredeljujejo pomembna vprašanja globalnega razvoja v sistemu zdravstvenega varstva in izbranih modelov financiranja zdravstva v svetu. Slovenija je sestavni del teh trendov in jim skuša slediti. Za globalne trende v Evropi so značilni demografski, socialni in ekonomski premiki, ki ob dolgotrajni upočasnjeni gospodarski rasti v večini evropskih držav še dodatno zaostrujejo finančne pogoje izvajanja javnih, socialnih oziroma zdravstvenih programov.</p>
                  <p>Da bi preprečili zaostrovanje krize razvite države izvajajo na področju financiranja zdravstva ukrepe na treh velikih področjih:</p>
                  <p>Prvo se nanaša na vlaganje v zdravje oziroma porazmejevanje deleža odgovornosti za zdravje med državo, različnimi skupnostmi in posamezniki.</p>
                  <p>Drugo so prizadevanja po drugačnem opredeljevanju obsega pravic ljudi do nekaterih storitev v obveznem oziroma javnem zavarovanju, ki se kaže kot težnja k postopnem povečevanju udeležbe zasebnih sredstev v izdatkih za zdravstveno varstvo.</p>
                  <p>Tretjič pa se izraža kot zahteva po večji racionalizaciji dela v zdravstvu, kar je že danes v uvodu omenil prej gospod minister Gaspari, ter nadaljnja uveljavitev nekaterih ekonomskih načel v zdravstveni sistem. S temi ukrepi poskušajo zadržati rast stroškov za zdravstvo, zato so se stopnje rasti sredstev za zdravstvene storitve v letih 1980 do 1990 umirile. Seveda, pa deleži sredstev za zdravstveno varstvo, ki so podani v tabelah, ki jih imate v gradivih, sami po sebi niso dovolj za primerjavo s Slovenijo, saj v absolutnih zneskih na prebivalca v povprečju države Evropske skupnosti namenjajo do dva in pol krat več sredstev kot pri nas. V državah OECD je znesek javnih izdatkov za zdravstvo približno okrog 1100 dolarjev, pri nas pa znaša okoli 430 ameriški dolarjev.</p>
                  <p>V Sloveniji smo z letom uvedbe nove zdravstvene zakonodaje v letu 1992 sicer zabeležili povečevanje deleža bruto domačega proizvoda oziroma javnih sredstev, namenjenih za zdravstvo od 4,5 na 7,2%, vendar pa se letos srečujemo s težavami pri usklajevanju programa zdravstvenih storitev z možnimi sredstvi javnih financ za te naloge. Usmeritve v hitrejši gospodarski razvoj države, kot jih nakazuje proračunski memorandum, zahtevajo upočasnjeno rast javnih financ, katerih del je tudi obvezno zdravstveno zavarovanje. Razvojna zdravstvena politika, ki je zasnovana na podlagi predloga plana zdravstvenega varstva do leta 2000, tudi opredeljuje prioritete nadaljnjega razvoja zdravstvenega varstva v Sloveniji. Vse to narekuje pozorno prilagajanje poslovanja zavoda navedenim trendom.</p>
                  <p>Najpomembnejši nadaljnji razvojni izzivi so zato z vidika zagotovitve nivoja sredstev oziroma obsega programov za obvezno prostovoljno zdravstveno zavarovanje: 1. zadrževanje dosežene zdravstvene ravni prebivalstva s tenkočutnim uravnovešanjem deleža javnih in zasebnih sredstev ter preusmerjanje na prednostna področja;</p>
                  <p>2. vezanje deleža javnih sredstev iz obveznega zdravstvenega zavarovanja na gibanje družbenega proizvoda.</p>
                  <p>3. razmislek o poseganju v obseg pravic iz obveznega zdravstvenega zavarovanja z vidika razmejitve takoimenovanih nezdravstvenih od zdravstvenih pravic.</p>
                  <p>4. razširitev programa dodatnih komercialnih prostovoljnih zavarovanj.</p>
                  <p>Z vidika uveljavljanja pravičnosti: zmanjševanje obstoječe razlike glede na zatečeno stanje med zavarovanimi osebami pri uveljavljanju pravic, izvrševanje sklepa, ki ga je ta zbor že sprejel, da Vlada Republike Slovenije sprejme ukrepe in kriterije za enakomernejšo obremenitev zavezancev za prispevke za obvezno zdravstveno zavarovanje. In z vidika uveljavljanja kakovosti zdravstvenega zavarovanja z okrepitvijo nadzora in varstva pravic zavarovancev.</p>
                  <p>Spoštovane poslanke in poslanci! Da bi zavod uspešno obvladal dogajanja in uresničeval navedene razvojne izzive, je zasnoval in opredelil poslovno strategijo, ki jo na kratko definiramo takole: Na podlagi določenega obsega pravic oziroma dogovorjenega programa zdravstvenih storitev je potrebno oblikovati takšne pogoje in zbrati tolikšna sredstva za zdravstveno zavarovanje, ki jih bo mogoče pravično in učinkovito razporediti izvajalcem zdravstvenih storitev na način, da bo zavarovanim osebam zagotavljal najvišjo možno kakovost pravic in najmanjšo možno ceno. To poslovno strategijo sestavljajo poslanstva, določena z zakonodajo, ki so podlaga za usmeritve, ki jih mora zavod doseči razvojno v prihodnosti in so merljive z opredeljenimi cilji (natančneje so predstavljeni v gradivu).</p>
                  <p>Poslanstvo in opredelitve imate opredeljene v gradivu. Izpostavim od štirih, naj le tretje poslanstvo, ki vključuje naslednje usmeritve: zagotoviti dosleden, učinkovit in prijazen servis za zavarovane osebe pri uresničevanju njihovih pravic v okviru predpisov pri vseh nosilcih nalog s področja zdravstvenega zavarovanja, z upoštevanjem varstva pravic, ter upravnega in izvedenskega postopka; zagotoviti stabilne razmere za financiranje izvajalcev, kar pomeni vzpostaviti pogodbene odnose z izvajalci zdravstvenih storitev in zagotoviti razmere za uresničevanje pogodbenih obveznosti. Tretjič, zagotoviti nadzor nad izvajanjem zdravstvenega zavarovanja, kar pomeni nadziranje rednega plačevanja prispevkov in premij, uveljavljanja pravic zavarovanih oseb ter izvajanja pogodbenih obveznosti.</p>
                  <p>V letu 1995 bo poslovanje zavoda obeleženo z nekaj novostmi. Sprejeta so pravila obveznega zdravstvenega zavarovanja, ki bodo na nekaterih področjih celo povzročila povečanje izdatkov za storitve, kot so na primer ortopedski pripomočki, preventiva in tako dalje. Skupščina zavoda je hkrati s sprejemom tega dokumenta sprejela tudi sklep o določitvi odstotnih deležev vrednosti zdravstvenih storitev, ki štejejo v obvezno zavarovanje. S tem dokumentom se v letu 1995 določa razmerje med javnimi in zasebnimi sredstvi za zdravstveno zavarovanje v razmerju 89 : 11, kar predstavlja po naši oceni velik dosežek zdravstvenega zavarovanja in zdravstva nasploh v zmanjševanju porabe javnih sredstev. To razmerje je bilo namreč na začetku leta 1992 še 98 : 2. Upoštevati je potrebno tudi dejstvo, da je bila v tem času štirikrat zmanjšana prispevna stopnja, ki ob sedanjem dotoku sredstev prispevkov rokovno ne omogoča več pokrivanja pogodbenih obveznosti do izvajalcev zdravstvenih storitev. Na ta problem je opozorila že ocena finančnega poslovanja zavoda v prvi polovici letošnjega leta, ki nakazuje tudi ugotovitev izgube na koncu leta v višini okrog 1 milijarde tolarjev.</p>
                  <p>Ob upoštevanju parametrov o oblikovanju sredstev javne porabe glede rasti prihodkov z gibanjem inflacije, izhodiščne plače v negospodarstvu in nekaterih drugih dejavnikov ugotavlja zavod, da bo v letu 1995 možno uresničiti doseženo raven zdravstvenih storitev in druge pravice le, če bo zavod uspel oblikovati prihodke za obvezno zavarovanje v višini okrog 145 milijard tolarjev. S sedanjo prispevno stopnjo je mogoče pričakovati, da bodo prihodki zavoda znašali največ okrog 138 milijard. Kljub prenosu določenega deleža dosedanjih obveznosti iz obveznega zdravstvenega zavarovanja na doplačila povprečno v višini za 1,7%, bi ob ohranitvi že dosežene ravni zdravstvenih storitev v letu 1995 zavod imel manjko sredstev v višini okrog 4,5 milijarde. Razlika do zneska v predlogu proračunskega memoranduma, ki ga imate, je 1,5 milijarde tolarjev, ki je podlaga za formiranje obveznih rezerv v skladu s statutom zavoda. Skupščina zavoda v smernici za leto 1995 ugotavlja, da je problem razkoraka med razpoložljivimi sredstvi za obvezno zdravstveno zavarovanje in potrebnimi sredstvi za njegovo uresničevanje možno razrešiti na več načinov. Na prvem mestu je zahteva po spremembi posojilne pogodbe med zavodom in Ministrstvom za finance, s katero je zavod leta 1992 posodil sredstva rezerv in poslovnega sklada. V skladu z dogovori z Ministrstvom za finance bo to omogočalo dinamiko zagotavljanja likvidnostnih sredstev oziroma vrnilo potrebna manjkajoča sredstva. Drugič bo skupščina zavodov po letu 1995 ponovno proučila (v skladu z vsebino in obsegom poslovanja zavoda) prispevno stopnjo in predlagala temu zboru ustrezno spremembo predvsem zaradi upoštevanja projekcije poslovanja v letu 1996 in drugačnih gospodarskih gibanj, kot so predpostavka v proračunskem memorandumu. Sanacije velikih gospodarskih družb (železnice, železarne, sistema TAM) bodo zaradi dolgov v neplačanih prispevkih, ki znašajo že nekaj nad milijardo in pol tolarjev, povzročile zavodu izjemno težke likvidnostne probleme in verjetno se bo ta zbor srečal s problemom, kako sanirati sistem zdravstvenega zavarovanja zaradi tega. Poleg tega pa bo zavod prisiljen predlagati izvajalcem ustrezne ukrepe za zmanjšanje programov zdravstvenih storitev. To zmanjšanje se nanaša na bolnišnično zdravljenje, specialistično ambulantno dejavnost in zdraviliško zdravljenje. Specialistična ambulantna dejavnost je zdraviliško zdravljenje. Prav tako bi moral zavod v takšnem primeru predlagati dodatno znižanje odstotka vrednostnih storitev, ki se vključujejo v obvezno zavarovanje pri prevozih z reševalnimi vozili, zobni protetiki, porabi zdravil in pri očesnih pripomočkih. S tem pa bi se raven zdravstvenega varstva zavarovanih oseb bistveno zmanjšala od dosežene v letošnjem letu, saj bi bilo potrebno za naslednje leto 1996 po ocenah zavoda zmanjšati obseg bolnišničnega in specialističnega zdravljenja (z izjemo dializne in psihiatrične dejavnosti) za 3%, storitev splošne in dispanzerske, reševalne in zobozdravstvene konzervativne dejavnosti za okrog 3% in obseg zdraviliškega zdravljenja za 5%. Odločitve o teh vprašanjih niso zgolj na organih zavoda, temveč so za morebitno omejevanje oziroma zmanjševanje programov zavarovanih oseb potrebne odločitve in ustrezni sklepi tega zbora.</p>
                  <p>Skupščina zavoda ocenjuje, da bo v letu 1995 možno razrešiti problem pokrivanja manjkajočih sredstev med pričakovanimi prihodki in izdatki, ne pa tudi za naslednja leta. To pomeni, da so razvojne možnosti in usmeritve v poslovanju zavoda za naslednje leto podlaga za politiko varčnosti, racionalnosti in tudi omejevanja na področju obveznega zdravstvenega zavarovanja.</p>
                  <p>Pričakujemo, da bo s sprejemom zakona o zdravilih čimprej sprejet tudi nadzor nad cenami zdravil pri uvoznikih in domačih proizvajalcih. Skupščina zavoda pa bo tudi pripravila gradivo in predloge za spremembe nekaterih določb zakona o zdravstvenem varstvu in zdravstvenem zavarovanju, s katerimi bi po sprejetju v tem zboru že konec leta dobili možnost obvladovanja izdatkov in obsega pravic zavarovanih oseb na področju obveznega zdravstvenega zavarovanja.</p>
                  <p>Cenjene poslanke in poslanci! Načrtovalci zdravstvenih politik se v vseh državah ves čas srečujejo z zahtevami zavarovanih oseb po širitvi pravic, večji solidarnosti v zdravstvenem zavarovanju, dostopnosti do novih tehnologij v diagnostiki, zdravljenju, uporabi novih zdravil in tehničnih pripomočkov. Takšnim gibanjem ni videti konca, saj v večini držav stroški naraščajo, njihovo obvladovanje pa je bolj ali manj uspešno. Pri tem sta na razpolago dve poti.</p>
                  <p>Prvič, ukrepi za zmanjševanje povpraševanja po zdravstvenih storitvah. Sem sodi predvsem zmanjševanje obsega pravic, določanje minimalnih cenovnih standardov za obvezno zavarovanje, večanje participacij oziroma doplačil za posamezne storitve in pravice, povečevanje čakalnih dob, uvajanje doplačil za višji standard, za zahtevnejše storitve itd.</p>
                  <p>Druga pot je spodbujanje izvajalcev zdravstvenih storitev za obvladovanje in omejevanje dogovorjenega obsega programov. Na ta način plačnik obveznega zavarovanja oblikuje in plačuje programe planiranih vrednosti brez prekoračitev, določa kadrovske standarde in omejuje ali zmanjšuje kadrovske zmogljivosti, nadzoruje predpisovanje zdravil, bolniškega staleža, stimulira izvajalce k zmanjševanju napotovanja k specialistom v bolnišnico, spreminja, dopolnjuje načine obračunavanja zdravstvenih storitev itd.</p>
                  <p>Ker imamo pri nas trenutno zelo širok obseg pravic obveznega zavarovanja na nekaterih dejavnostih, preveč razvite kadrovske in materialne zmogljivosti zdravstvene službe, moramo v načrtovanju razvoja zdravstvenega zavarovanja razrešiti s spremembo zakonodaje še naslednjo dilemo: ali obdržati velik obseg obveznega zavarovanja in povečati udeležbo zavarovanih oseb z neposrednimi doplačili in prispevki ali drugič, postopno krčiti (premišljeno, na daljši rok) obvezno zavarovanje s širitvijo pravega dodatnega prostovoljnega zavarovanja.</p>
                  <p>To drugo alternativo pozna in uveljavlja razviti svet. Zavarovanje je odprto za zasebna sredstva. Ker zdravnik s svojim ravnanjem v diagnostiki in zdravljenju povzroča ali omejuje stroške zdravstvenega zavarovanja, bi z boljšim plačevanjem dela, odgovornosti zdravnikov in zdravstvenih menedžerjev spodbujali njihova aktivna ravnanja pri obvladovanju zdravstvene potrošnje. To pa terja tudi ustrezno naravnano politiko Vlade Republike Slovenije in seveda tudi tega Državnega zbora. Hvala za posluh.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Predlog proračunskega memoranduma so obravnavala tudi delovna telesa Državnega zbora ter podala poročila oziroma mnenja Odboru za finance in kreditno-monetarno politiko, ki je obravnaval ta poročila in mnenja in hkrati sprejel svoja stališča kot matično delovno telo. Prosim poročevalca odbora, da predstavi poročilo. Besedo ima predsednik odbora gospod Janez Kopač. Izvolite.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala za besedo. Spoštovani! Odbor je memorandum obravnaval trikrat zapored; mislim, da dovolj poglobljeno, da lahko konpetentno poda svoje poročilo. Potrebno je najprej povedati, da je memorandum trenutek resnice in ta resnica ni prijetna. V memorandumu so namreč edinokrat v letu sočasno prikazane vse blagajne javne porabe; mišljen je državni proračun, občinski proračun in proračun Zavoda za pokojninsko in invalidsko zavarovanje in Zavoda za zdravstveno zavarovanje Slovenije; manjka sicer še proračun ene na pol samostojne javne blagajne, to je Družbe za gradnjo avtocest Republike Slovenije.</p>
                  <p>Iz memoranduma je moč nazorno videti dolžino odeje, s katero se lahko pokrijemo v tej državi in moč je nazorno videti resnico našega, včasih brezglavega, pritiskanja na sive tipke. Dolžina odeje in ta občasna brezglavost se v predlogu memoranduma kažeta v prvi in drugi varianti globalne bilance javnega financiranja, ki sta prikazani v obrazložitvi memoranduma; razlika je približno 50 milijard tolarjev (na kar je opozoril že minister za finance) oziroma dobra 2% bruto domačega proizvoda.</p>
                  <p>Tokratni predlog memoranduma je napisan spretneje in kvalitetneje od lanskega. Kot pa verjetno veste, je v proceduri predlog sprememb poslovnika Državnega zbora in povsem mogoče je, da je to tudi zadnji memorandum, ki ga obravnavamo kot akt Državnega zbora.</p>
                  <p>Tekst memoranduma predstavlja splošne usmeritve, ki jim praktično ni moč oporekati. Konsistentna ekonomska politika, (konsistentna s temi splošnimi usmeritvami) je zapisana v obrazložitvi, te pa ni moč amandmirati; in po mojem mnenju, osebnem, je tako tudi prav, saj lanska izkušnja poseganja parlamenta v vladne pristojnosti pri vodenju tekoče ekonomske politike ni bila produktivna (kot veste, je bil na koncu proračunski memorandum sam s seboj nekonsistenten zaradi sprejetja nekaterih amandmajev). Bistvo memoranduma je v njegovi predpostavki uravnoteženega državnega proračuna v prihodnjem letu in v ohranitvi sedanjega obsega obremenitev gospodarstva in davkoplačevalcev z zbirno stopnjo socialnih prispevkov, kakršna je.</p>
                  <p>Navkljub pomislekom, na primer s strani Gospodarske zbornice in tako dalje, je to tako močna zaveza, da jo bo težko vzdržati v vseh strankah tega parlamenta: če pa jo bomo vzdržali, bo to zelo velik uspeh. Zato memoranduma ne bi smeli sprejemati - morda, da rečem figurativno - s figo v žepu, pač pa vestno in odgovorno. Ta zaveza, zaveza, ki izhaja iz predpostavke uravnoteženega proračuna in ohranitve sedanjega obsega obremenitve gospodarstva, torej ne povečanja, namreč pomeni mnogo neprijetnih glasovanj pri posameznih zakonih, ki so v memorandumu tudi omenjeni, zato pa so učinki takšne politike na moč prijetni: zniževanje obsega javne porabe v bruto domačem proizvodu, hitra rast samega bruto domačega proizvoda, zmanjševanje brezposelnosti, padec obrestnih mer, rast izvoza in tako dalje. Predpostavka uravnoteženega proračuna je tudi pogoj za pričakovanje 4 do 5% rasti bruto domačega proizvoda, ki naj bi temeljila na rasti izvoza in investicijah. Vendar, če to ne bi bilo res, je tudi vse drugo v memorandumu bolj ali manj nerealno. To se pravi, da lahko rečem, da je memorandum narejen tako, da bistveneje v njega ni mogoče posegati in predstavlja en in nedeljiv kos.</p>
                  <p>Vseeno ima nekaj manjših pomanjkljivosti. Po mojem osebnem mnenju je največja ta, da se ne nanaša na več let, temveč le na leto 1995; čeprav je tudi res, da je v času hitrih sprememb svetovnega gospodarstva, kakršnim smo priča sedaj, kakšno dolgoročnejše načrtovanje bolj podobno znanstveni fantastiki kot resnemu delu. Kakorkoli že.</p>
                  <p>Odbor je prejel poročila od več drugih delovnih teles tega Državnega zbora: Odbora za infrastrukturo in okolje, Odbora za znanost, tehnologijo in razvoj, Komisije za volitve, imenovanja in administrativne zadeve, Odbora za zdravstvo, delo, družino in socialno politiko, Komisije za spremljanje in nadzor lastninskega preoblikovanja družbene lastnine ter Odbora za kulturo, šolstvo in šport.</p>
                  <p>Na podlagi poročil teh odborov je Odbor za finance kot  matično delovno telo oblikoval vrsto amandmajev, ki so razvidni iz pregleda amandmajev. Nekaterih stališč posameznih delovnih teles ni upošteval, ker po mnenju odbora niso sledila v kontekst splošne usmeritve odbora oziroma memoranduma. Odbor je memorandum podprl.</p>
                  <p>Moram reči, da smo nekaj zagat rešili tako, da smo predlagali osem dodatnih sklepov, v katerih smo povzeli vsebino  nekaterih predlaganih amandmajev s strani posameznih drugih delovnih teles, kajti na nek način, na žalost moram reči, da so bili letos amandmaji oziroma predlogi amandmajev napisani manj kvalitetno kot morda lansko leto. Vsi amandmaji so napisani izključno na tekstualni del memoranduma, nobeden na tabelarni del. Če kakšen amandma bistveneje posega z neko opredelitvijo v tekstualni del, sočasno pa ne spreminja tudi tabelarnega dela, je sam s seboj nekonsistenten; take amandmaje je odbor zavračal. Vrsta predlogov amandmajev s strani delovnih teles je bila napisanih tako, da so posegali v neke malenkosti oziroma podrobnosti, ki nikakor ne sodijo v vsebino memoranduma, pač pa v vsebino včasih morda proračuna, včasih pa morda niti proračuna ne, ampak kakšnega podzakonskega akta; take stvari smo poskušali razrešiti s predlogi dodatnih sklepov.</p>
                  <p>Odbor je oblikoval teh 11 amandmajev tudi na podlagi mnenja Gospodarske zbornice Slovenije, ki nam je bilo prezentirano na sami seji odbora in lahko rečem - kar mislim, da morajo resnici na ljubo tudi potrditi predstavniki Gospodarske zbornice Slovenije - da smo v bistvu upoštevali vse tisto, kar so oni predlagali, ne natančno v enaki dikciji, pač pa smo povzeli njihove predloge, če niso bistveno odstopali od memoranduma. Tudi za njihove predloge amandmajev, torej za predloge amandmajev Gospodarske zbornice je treba reči, da so napisani enako nekvalitetno kot predlogi amandmajev nekaterih delovnih teles. Napisani so na tekstualni del, ne sledi jim konsistentno sprememba tabelarnega dela memoranduma, kadar so spremembe bistvenejše in bi se na tabelarnem delu poznale.</p>
                  <p>Lahko rečem, da je odbor deloval oziroma vse odločitve odbora so konsistentne same s seboj. Kot sem videl iz stališč Vlade, se tudi Vlada praktično z vsemi amandmaji odbora ali stališči odbora do posameznih amandmajev strinja. Razlikujemo se le v dveh, treh podrobnostih, ki za samo vsebino memoranduma niso tako bistvene.</p>
                  <p>V imenu odbora predlagam, da memorandum podprete, prav tako amandmaje odbora in da na ta način damo zeleno luč za pripravo proračuna za prihodnje leto, ki bo tisti pravi akt, ob katerem se bo kresala politika. Memorandum je bil - ko smo ga vnesli v poslovnik leta 1993 - zamišljen kot akt, v katerem se bo zelo fiksno določila smer ekonomske politike v prihodnjem letu. Praksa je na žalost pokazala, da slovenska politika - pri čemer po mojem osebnem mnenju prednjači predvsem Državni zbor - ni zmožna držati linije neke odločitve daljši čas, pač pa se je treba o mnogih stvareh dogovarjati vedno znova na novo. In tako bo tudi pri določanju ekonomske politike in obsega posameznih proračunskih postavk za prihodnje leto. Z njimi se bomo srečevali danes in z njimi se bomo, po mojem osebnem prepričanju, v popolnoma enaki meri ali morda precej bolj zagreto, srečali pri razpravi ob proračunu za leto 1995.</p>
                  <p>Predlagam, da memorandum podprete in prav tako amandmaje odbora. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi besedo predstavnik sekretariata? (Ne.) Kot veste bomo najprej opravili splošno razpravo, nato razpravo in odločanje o amandmajih, potem bomo glasovali o sprejemu proračunskega memoranduma v celoti.</p>
                  <p>Najprej imajo besedo predstavniki poslanskih skupin. Besedo ima gospod Tone Peršak; prijavila sta se tudi gospod Miran Potrč in gospod Stane Frim. Če želi še katera poslanska skupina besedo, naj se v pisni obliki prijavi. Izvolite.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci, spoštovani člani Vlade! Najprej bi začel s pozitivno oceno tega akta, ki sicer zadeva bolj formalno kot vsebinsko plat. Gospod Kopač je pravkar - sicer kot predsednik delovnega telesa - podal bolj subjektivno oceno, zato ta moja ocena principov pomeni neke vrste repliko na to, kar je povedal na koncu. Je pa to stališče poslanske skupine in se navezuje na njegovo oceno.</p>
                  <p>Pozitivna ocena akta je v tem, da, čeprav ne v celoti, letos - po našem mnenju - ta akt veliko bolj ustreza poslovniški opredelitvi tega, kaj naj bi proračunski memorandum bil, kot je v preteklem letu, ko smo ga v bistvu prvič obravnavali v skladu z novim poslovnikom. Veste, da je pravda o tem, ali naj bo proračunski memorandum akt Državnega zbora ali ne, trajala do sedanjih predlaganih sprememb poslovnika, da se bo status memoranduma z novimi spremembami spremenil. Nisem čisto prepričan, da je to dobro, ampak to se bo sedaj zgodilo, tako je zapisano v predlogu sprememb. Mislim sicer, da se bo Državni zbor s tem do neke mere odpovedal določenim kompetencam, ampak kot rečeno, to je bilo v drugi obravnavi predloga sprememb poslovnika potrjeno in tako očitno bo.</p>
                  <p>Mislim, če bi nekaj let delali po sedanji opredelitvi, bi verjetno prišli na koncu do točke, ki bi bila sporazumna. Preseneča me - govorim pa o tem zato, ker pravim, da je to verjetno bila subjektivna ocena - ocena politike oziroma dela Državnega zbora, ampak to je druga zgodba.</p>
                  <p>O memorandumu govori poslovnik v 167. členu in mislim, da akt, kot je sedaj predložen, bolj ali manj ustreza tej opredelitvi, razen v eni točki, o kateri bom govoril nekoliko več kasneje; to je v tisti točki, ko govori, da bi memorandum - globalno seveda - opredelil tudi razmerja med posameznimi porabniki. Deloma jih opredeljuje, ne pa med vsemi, bom sedaj rekel, makroporabniki. To ni stvar kakšnih dolgih poglavij, je pa povezano po mojem mnenju to z odnosom, ki ga ta Vlada kot celota sicer kaže do nekaterih zelo pomembnih dejavnosti. Ta odnos po mojem mnenju, ki je iz tega memoranduma zelo viden, tudi kaže na določeno, bom rekel, zelo tradicionalno dojemanje nekaterih razvojnih komponent neke države itd.</p>
                  <p>Z osnovno opredelitvijo, ki jo je mogoče na kratko povzeti v enem stavku, češ da se Vlada zavzema za eno temeljno usmeritev, se pravi za razbremenitev gospodarstva, se je seveda zelo mogoče in tudi pametno strinjati. S to opredelitvijo nastane težava tisti trenutek - o tem pa je danes bilo že precej govora -</p>
                  <p>ko ugotoviš, da država tega ne začne pri sebi (celo nasprotno: pri sebi je celo malo bolj velikodušna, kot je bila preteklo leto), začne pa to oziroma namerava pa to začeti pri tako imenovanih, temu se je danes tukaj reklo - drugih dveh blagajnah. In to celo na nek način na podlagi nekaterih aktov, zakonov ali drugih predpisov, ki sploh še niso sprejeti, ampak naj bi šele bili sprejeti. To se seveda zdi nekoliko, bom rekel, malo nepošteno, vsaj blago rečeno.</p>
                  <p>Vlada, kot vi veste, v tem memorandumu zahteva oziroma predvideva zmanjšanje pravic in prispevnih stopenj iz naslova pokojninskega in zdravstvenega zavarovanja, pri tem, da še vedno - čeprav o tem govori - ni zagotovila, da bo prevzela recimo nekatere dele obremenitev Zavoda za pokojninsko in invalidsko zavarovanje, ki bi po logiki stvari morale biti obremenitve proračuna, ne pa tega zavoda (o tem je danes celo minister sam govoril, še več pa gospod direktor zavoda) in ob tem, da je seveda za tem, kaj danes vse bremeni Zavod za pokojninsko in invalidsko zavarovanje seveda neka zelo zavestna politika preteklih let in tudi sedanje Vlade. Zato mislim, da bi ta stvar in ta orientacija, ki jo Vlada predlaga v memorandumu, izgledala veliko bolj pošteno in tudi verjetno veliko bolj sprejemljivo (ob tem, da načelno je sprejemljiva), če bi bila mera vzeta tako državi kot tema takoimenovanima drugima dvema blagajnama. Več o tem predpostavljam, da bo kolegica poslanka iz naše poslanske skupine tudi še povedala v zvezi s problemi Zavoda o pokojninskem in invalidskem zavarovanju. Minister sam pa je omenil tukaj številke, kot so 17 milijard tolarjev itd., ki bi bistveno spremenile (kljub temu, da so številke zelo velike) problem Zavoda za pokojninsko in invalidsko zavarovanje.</p>
                  <p>Danes je bila že večkrat omenjena tudi Gospodarska zbornica Slovenije. Verjetno se je z marsičem, kar govori Gospodarska zbornica Slovenije, gotovo mogoče in potrebno strinjati. Treba je pa povedati - je pa razumljivo glede na interes, ki ga Gospodarska zbornica Slovenije zastopa - da tudi Gospodarska zbornica gleda predvsem iz ene strani, kar je pač logično.</p>
                  <p>Je pa nedvomno res tisto, kar v prispevkih, ki smo jih dobili oziroma brali v medijih, na kar opozarja Gospodarska zbornica, to je zlasti v zaključnem delu, da nekatere rezerve še vedno so. Za te rezerve vemo tudi poslanci. Parlament je v preteklem času poskušal nekatere stvari sanirati - tudi ti zakoni so bili danes omenjeni, to je to dodatno obdavčevanje tega pogodbenega dela, potem prizadevanje za širšim davčnim zajemanjem takoimenovane sive ekonomije itd. verjetno pa je, da te stvari še niso bile dovolj uspešne in da na tem področju gotovo obstojajo rezerve. Da pa obstojajo, je pa najboljši dokaz v tem, da bi po vseh logičnih predpostavkah morala biti socialna kriza veliko večja glede na podatke o številu brezposelnih itd., če te rezerve v sivi ekonomiji ne bi obstojale.</p>
                  <p>Tu je tudi problem dveh vzporednih oblik neke politike socialnega varstva. Ena oblika politike socialnega varstva se dogaja v odnosu do podjetij. Vem, da smo tudi mi večkrat podprli in smo podpirali in bomo še v kakšnem primeru podpirali nekatere (v narekovaju) "socialne ukrepe" nasproti določenim panogam ali pa določenim podjetjem, kot so bili TAM itd. Vprašanje pa je za vse nas in tudi za Vlado, ali so vsi primeri te socialne politike ustrezni, umestni, ali ne bi bilo v določenih primerih dobro razmišljati drugače; še zlasti, ker gre potem še za paralelno socialno politiko, za te avtentične oblike politike socialnega varstva.</p>
                  <p>Tisto, kar zamerimo temu proračunskemu memorandumu, če smem tako povedati, je predvsem naslednje: da v njem nekako ni zaslediti nekaterih komponent, ki so po našem mnenju za razvoj - tako kratkoročni kot seveda še bolj dolgoročni - Slovenije bistvenega pomena. Ne razumem oziroma ne razumemo proračunskega memoranduma - seveda v pretežni meri ja, ampak ne samo kot akt o ekonomski politiki, ampak kot akt o proračunski politiki v celoti. Ta akt mora imeti nujno tudi neke nastavke razvojne politike vgrajene. In pri tej razvojni politiki ne moreta biti samo dve komponenti, to je zaposlovanje in pa produktivnost. V razvojni politiki Slovenije bodo gotovo morali igrati bistveno vlogo nekateri dejavniki, ki bodo v Sloveniji mogoče počasi postali celo pomembnejši od samo teh količinskih meril. To so merila znanja, ustvarjalnosti, podjetnosti, da ne govorim o takšnih, kot so zaposlovanje in olajšave v zvezi z zaposlovanjem v malem gospodarstvu, s samozaposlovanjem in tako naprej. Predvsem pa te prvi, ki sem jih omenil, se pravi vlaganje v znanje, v ustvarjalnost in tako naprej, pri čemer sem prepričan, da Slovenija nikoli ne bo konkurirala s količinami, ampak bo zmeraj konkurirala, če bo konkurirala, s kakovostjo. V zvezi s tem sem dal tudi nek amandma na tekst memoranduma, kot je prej očital gospod Kopač, čeprav je tisti amandma odbor podprl, zato sem po tej plati potolažen.</p>
                  <p>Mislim, da bi bilo potrebno v tem in seveda v naslednjih aktih o razvojni politiki Slovenije, ker za to gre, vendarle posvečati več pozornosti tudi nekaterim dejavnostim, ki bodo za Slovenijo odločilne, če bo hotela biti konkurenčna drugim evropskih državam. Iz vsega tega izhaja, da ta memorandum kaže slab ali pa nikakršen posluh za nekatere dejavnosti, v katerih se po našem mnenju ti razvojni dejavniki porajajo. Tudi z besedo v tem memorandumu niso omenjene, niti ene besede, celo v obrazložitvi ne, ni mogoče zaslediti ne o šolstvu, ne o znanosti, ne o kulturi, ne o športu, o zdravstvu pa se piše predvsem kot o strošku, kot o problemu stroška. To mislim, da je precej kratkovidno in kaže po mojem mnenju na neko določeno kratkovidnost ali pa na določeno razumevanje, ki bi mu tako lahko rekli malo pejorativno, vulgarno, marksistično še vedno; to je tisto staro; materialna baza, družbena nadstavba ali klasična javna poraba kot strošek družbe, ne tudi kot vlaganja, vsi pa vemo, vsaj tisti, ki malo gledamo časopise, da ravno v razvitih državah - bom sedaj povedal en primer - kultura, celo kultura pomeni že zelo visok odstotek ustvarjanja bruto domačega proizvoda in je pomemben dejavnik na tem področju. To so ti generalni očitki.</p>
                  <p>Tisto, kar bi sam povedal in sem tudi vložil amandmaje, (ki jih seveda odbor zavrača), je pa povezano s tistim, zaradi česar sem se na začetku navezal na diskusijo gospoda Kopača. Po mojem mnenju je vsaj do zdaj, dokler je memorandum še akt Državnega zbora, nesprejemljivo in pljuvanje v lastno skledo, če sprejmemo opredelitev, zapisano v memorandumu, da bodo programi, ki izhajajo iz nacionalnih programov (kasneje v obrazložitvi pa piše to tudi v zvezi z nekaterimi zakoni,) da bodo financirani pač v takšni meri, v kolikšni bo to mogoče. Jaz seveda vem, da ni mogoče financirati več, kot je mogoče, toda Vlada ima v tem Državnem zboru večino. V tem Državnem zboru obstojajo tri vladne stranke, ki imajo skoraj 60 poslancev in Vlada, če ne more v Državnem zboru doseči tega, da so izglasovani taki nacionalni programi, ki ne zamenjujejo nekdanjih kratkoročnih pa srednjeročnih planov, če ne more doseči tega, da bodo sprejeti taki programi, ki bodo uresničljivi, potem mora Vlada postaviti vprašanje svoje zaupnice ali pa nezaupnice, ne pa se iti v bistvu politiko, ki je v principu nezakonita. Dopustiti in se mogoče celo hvaliti pred javnostjo, češ, sprejeli smo tak in tak program za področje (naj bo šolstvo, naj bo kultura, naj bo železarstvo), potem pa reči, ja, ni denarja, zdaj pa tega ne moremo financirati. Takšno ravnanje ni le pošteno in poniglavo, ampak je po mojem mnenju tudi nezakonito, skregano z zakonitostjo in z načeli pravne države. Vlada naj pride sem - če ne more tega uresničiti - s predlogi sprememb in naj te spremembe doseže - ali pa naj odstopi, če tega ne doseže v parlamentu. Saj, kot pravim, ta Vlada ima, po nekaterih računih, najmanj 54 poslancev v tem Državnem zboru in nepošteno je, da stranke (seveda gre tokrat za vladne stranke) delajo reklamo po terenu, naj bo za lokalne ali kakršnekoli volitve, dosegli smo to in to, potem pa seveda mirno glasujejo za memorandum, v katerem piše (tako, kot je bilo danes rečeno): nacionalne programe bomo uresničevali v obsegu dveh tretjin.</p>
                  <p>Jaz sicer ne upam, da boste tisti amandma, v katerem naj bi se ta alinea, ki o tem govori, črtala, sprejeli, ampak to govori samo v hipokriziji, bom zdaj rekel, tistega dela tega parlamenta, ki je vladni del, ni pa mogoče tega pripisati parlamentu v celoti. Ravno tako, kot je prikrivanje, skrivanje glave v pesek, tisto govorjenje, češ, mi imamo že dobro politiko, parlament jo pa pokvari.</p>
                  <p>Za konec bi rekel še to, da je dostikrat v zvezi s temi našimi dokumenti, ki jih sprejemamo, slišati take avtomatitične primerjave z drugimi državami, ali pa tudi informacije o tem: tuji eksperti pripravljajo recimo izhodišče za to, kako bomo na posameznem področju ravnali. Zdi se mi, da je to zelo nevarno. Ni dolgo tega, kar so nas celo tujci svarili pred tem: ne delajte tega, ne apriori sprejemati tega, kar predlaga ta ali druga mednarodna institucija. Kajti pri tem obstojata vsaj dva pomisleka: prvi je v zvezi s spoznavanjem razmer in pogojev, drugi je pa ta, da seveda ti, ki to delajo, dostikrat pri tem zasledujejo bolj svoj interes kot pa interes te države. Tu mislim predvsem na tisti del, ki je tudi danes bil v razlagah nekoliko navzoč.</p>
                  <p>Rad bi povedal za konec to, kar je najbrž razumljivo iz tega, kar sem doslej povedal: zdi se mi, da je ta memorandum seveda akt (in v tem bi do neke mere pritrdil k temu, kar nekateri očitalci govorijo, tudi Gospodarska zbornica, čeprav pravim, da se je mogoče s tem strinjati v določenem segmentu, ne pa v vsem), da v tem ni videti neke kali ali pa neke sledi nekakšne dimenzije razvoja Slovenije. Ne gre za to, da bi jaz pričakoval ali pa da bi kdorkoli zahteval nekakšne plane, da bi zahteval nekakšne opredelitve: te panoge je dobro podpirati, teh ni dobro podpirati. Ne gre za to. Ampak Slovenija bi morala imeti najbrž vsaj zasnovo neke vizije, kako se bo razvijala, v katero smer. Zgolj to, na vsak način je treba skočiti v Evropo, pa tudi če v bazenu je voda ali je pa ni - je premalo. In pomanjkanje te vizije se kaže po našem mnenju tako na področju zunanje politike, kot se kaže tudi na področju tega, kar naj bi predstavil proračunski memorandum. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Miran Potrč. Za njim bo na vrsti še gospod Stane Frim. Drugih prijavljenih v imenu poslanskih skupin ni.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa gospod predsedujoči! Nimam potrebe se sprehajati po vsej vsebini proračunskega memoranduma, niti utemeljevati vse ideje in predloge, ki smo jih ob njem v naši poslanski skupini dajali, ko smo se dogovorili, da predstavim samo nekaj temeljnih pogledov in ker bodo o posameznih vprašanjih govorili tudi poslanci iz naše poslanske skupine. Zato naj kot splošen pristop in pogled povem naslednje.</p>
                  <p>Prvič. Mi v poslanski skupini smo zadovoljni, da bomo upam, memorandum na ta način letos obravnavali zadnjič. Zdi se nam namreč, da je prav in nujno potrebno, da nam Vlada predstavlja svojo gospodarsko razvojno politiko projekcije uporabe posameznih računov javnih financ, vendar da je neproduktivno, da v relativno kratkem času opravljamo podobno ali enako razpravo ob memorandumu in ob državnem proračunu in da je tudi neproduktivno, da si delamo utvare, da je mogoče v relativno še kljub temu nestabilnem času v velikih časovnih razmakih (mislim tukaj na nekaj mesecev) sprejemati neke definitivne odločitve, ki jih ne bi potem nekaj mesecev kasneje eventualno tudi spreminjali. Zato se nam zdi prav, da je Vlada letos pri memorandumu ubrala pot, kjer je poskušala - v skladu s tem, kakor smo si ga zamišljali, ko smo pisali poslovnik - opredeliti nekaj temeljnih ciljev in usmeritev, ne pa podrobno pisati tekst nekaj deset strani, okrog katerega se potem brez potrebe, s formulacijami in amandmaji v Državnem zboru ubadamo.</p>
                  <p>Drugo. Podpiramo temeljne cilje proračunskega memoranduma, kot so prizadevanja za gospodarsko rast in rast bruto domačega proizvoda, kot so prizadevanja za to, da ne bi skupen obseg vse javne porabe naraščal hitreje od rasti bruto domačega proizvoda in bi se s tem postopno povečevala konkurenčna sposobnost našega gospodarstva doma in posebej v tujini, in tudi dajal ustrezen prostor za prepotrebne nove investicije. Posebej mislimo, da je pomembna nadaljnja usmeritev v aktivno politiko zaposlovanja. Problem nezaposlenosti je, kljub temu, da se obseg prepočasi pa vendar zmanjšuje, še tolikšen, da terja aktivno politiko zaposlovanja; posebej, ker ta postaja ne samo absoluten, ampak tudi strukturen problem. In končno se nam zdi prav, da imamo za cilj, da še nadalje politiko vodimo v sferi prilagajanja tudi strukturnega gospodarstva in drugih dejavnosti s spremenjenim pogojem v svetu in doma, saj brez tega ni mogoče pričakovati, da bi bili lahko v tem letu doseženi rezultati trajni in stabilni.</p>
                  <p>Tretje. Imamo nekaj predlogov (menimo, da predvsem usmerjevalnih, zaradi tega jih tudi nismo dajali v kvantifikacijah), ki so povezani s tremi skupinami vprašanj. Kar zadeva razvojno politiko je naša želja, da bi (prav iz razloga, da bi politika zaposlovanja bila konkretno opredeljena) bila ta ne samo na načelni, ampak tudi na konkretni in tudi kvantificirani ravni jasneje opredeljena. Mislimo, da je treba poseben poudarek v razvojni politiki dati znanstvenemu in tehnološkemu razvoju, in tudi sredstvom, namenjenim za znanstveni in tehnološki razvoj. Brez tega si ni mogoče predstavljati možnosti enakopravne konkurence in napredka v naslednjih letih. Menimo, da je problem mladih, predšolskih otrok, šolajoče mladine, študentov, tistih, ki prvič iščejo zaposlitev, pa tudi njihovega prostega časa (kulture, športa in podobno) sklop vprašanj, ki zadeva našo posebno skrb, posebej tudi zaradi problemov natalitete. Zdi se nam, da bi se interdisciplinarno s tem problemom - ker to ni resor, ampak je politika - morali bolj ukvarjati.</p>
                  <p>In končno, menimo, da bi malemu gospodarstvu in regionalnemu razvoju bilo prav nameniti kaj več poudarka v politiki razvoja. Drugi sklop je politika plač. Zavedamo se vseh vprašanj, ki na področju plačne politike obstojajo, zavedamo se različnih pristopov in pogledov. Najenostavnejši je: znižajmo plače zato, da bi imeli manjše stroške dela; na drugi strani najenostavnejše tudi: povečajmo jih, ne glede na to, ali smo konkurenčno sposobni. Vmes je veliko možnih rešitev. Mislimo, da je te možne rešitve treba iskati preko sodelovanja socialnih partnerjev, delodajalcev in delojemalcev in da je slabo, da k temu pristopamo zdaj, potem ko smo proračunski memorandum vložili, ne pa v razgovorih, preden ga vložimo; ker so nam izkušnje, vsaj v zadnjih dveh letih, pokazale, da je velika razlika v socialnem miru, če so ali če niso sklenjene kolektivne pogodbe in da je velika razlika tudi v rezultatih, ki jih na tem področju dosegamo; ne glede na to, ali smo z letošnjimi lahko zadovoljni ali ne, so tudi po oceni Vlade in finančnega ministra bistveno boljši, kot so bili leto pred tem.</p>
                  <p>Zato se nam zdi, da bi ta vsebina - v načelu pa tudi v podrobnosti - morala biti stvar kolektivnega dogovarjanja. Menimo, da je prav, da se v tej smeri dajejo prognoze, ki pomenijo ne samo najavo restrikcij, ampak da se dajejo prognoze, ki pomenijo tudi najavo stimulacij tam, kjer bodo rezultati ustrezni in dobri.</p>
                  <p>Zadnji sklop naših pripomb je vezan na problematiko javne porabe v celoti. Mi smo proti temu, da se že sedaj, ko imamo sicer predstavljeno problematiko treh računov in konec koncev tudi pogled Banke Slovenije na naše finančne tokove, ne da bi razpravo temeljito opravili, sprejmejo neke dokončne kvantifikacije, ker te konec koncev zares ne pomenijo nič. Končne kvantifikacije mi v delu sprejemamo s proračunom in v pomembnem delu z zakonodajo, ki daje pravice ali obveznosti. Delati si utvare, da se z nekimi končnimi kvantifikacijami zdaj da karkoli reči, je brez smisla za kogarkoli, za nas v Državnem zboru, za posamezno stranko, pa konec koncev tudi za Vlado; ker ve, da glede na razmere kakršne so, se ob vsaki posamični odločitvi mora z argumenti boriti za to, da je neka pametna politika sprejeta.</p>
                  <p>Zato tudi na konkretni točki upokojencev menimo, da je politično slabo, neproduktivno, neutemeljeno in konec koncev strokovno ozko, da se kot edina stvar povezana z upokojenci postavi kot problem usklajevanje pokojnin. Mislim, da je politično slabo iz razloga, ker smo se na nek način, na žalost, že vsi navadili, da je na področju resnih problemov, ki na področju pokojninskega in invalidskega zavarovanja obstajajo - in te je treba kot resne probleme sprejeti - pač vsake tri mesece ali pol leta dan ta predlog kot edina rešitev. Kdor misli, da je to edina rešitev, si po mojem, dela velike utvare, pomeni pa nič drugega, kot obnavljanje vsake tri mesece ali pa pol leta iste diskusije in najverjetneje tudi enake odločitve s posledicami, da je iskanje pametnih rešitev po vsakem nadaljnjem poizkusu razprave o tem toliko težje; ker se sile toliko bolj polarizirajo, občutek za pripravljenost iskanja nekih skupnih rešitev postaja toliko manjši. In namesto, da bi tudi tukaj poskušali iskati - ne rečem, da je to zelo enostavno - vsaj neko približevanje s takšnimi potezami, povzročamo, da se oddaljujemo od možnih rešitev.</p>
                  <p>Da pa ne bi dobili očitek, in ker tudi tako zares mislimo, dajemo drugačen predlog. Ko smo obravnavali spomladi prvi predlog sprememb in dopolnitev zakona o pokojninskem in invalidskem zavarovanju, smo bili obveščeni, da je enako resen ali bolj resen problem od sredstev, s katerimi razpolaga, in sedanjega obsega pravic pokojninsko in invalidsko zavarovanje, dejstvo, da različne skupine zavarovancev (pri čemer mislimo na tiste skupine, ki so nam bile takrat tudi predstavljene, namreč na delavce v podjetjih, na delavce pri zasebnikih, na zasebnike, na kmete, na prostovoljne zavarovance in brezposelne osebe), da te posamezne skupine bistveno različno prispevajo v sklad pokojninskega in invalidskega zavarovanja glede na obseg pravic, kakršne koristijo. Mi smo takrat imeli podatke, verjetno jih imate tudi vi v spominu, da so te razlike tudi do deset in večkratne. Ne trdim, da so popolnoma enake pravice, ampak tudi glede na pravice, ki jih uživajo, so nekajkratne. In takrat so nam bile tudi predstavljene številke samo na eni točki, da če bi recimo zagotovili, da naj bi zasebniki plačevali pokojninsko in invalidsko zavarovanje od povprečne bruto plače delavca, ne pa od zavarovalne osnove v tistem času zajamčene plače, da bi s tem zagotovili približno trikrat toliko sredstev v skladu, brez potrebe, da se zato obveznosti sklada povečujejo, kot s to ukinitvijo dvomesečnih zamikov plač. Takšni so bili takrat podatki, ki jih imamo in zato se nam zdi finančno, pa tudi iz razlogov postopne graditve nekega korektnega sistema, pravilneje razmišljati o tem, ne pa samo o tej ukinitvi dvomesečnih zamikov kot edini svetli in zveličavni rešitvi, ki jo vlada temu državnemu zboru vsakih nekaj mesecev ponudi. In razumem, da je danes tudi minister Gaspari v svojem uvodu, čeprav je na žalost stališče vlade drugačno, rekel, da bi vlada bila pripravljena tudi takšna razmišljanja sprejeti, če jih sprejme Državni zbor. Prav bi bilo, če bi v takšnem primeru tudi v vladnih stališčih to napisala, ne pa, da pove to samo minister v svojem uvodu. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Stane Frim, zadnji prijavljeni v imenu poslanskih skupin.</p>
               </sp>
               <sp>
                  <speaker>STANE FRIM:</speaker>
                  <p>Spoštovane poslanke in poslanci ter vlada! Slovenski krščanski demokrati ocenjujemo, da so cilji in ukrepi ekonomske in socialne politike, ki jih besedilo memoranduma določa, ustrezni.</p>
                  <p>Ti cilji so: znižanje inflacije, nadaljevanje hitre gospodarske rasti, določanje konkurenčne sposobnosti gospodarstva, zmanjšanje deleža javne porabe v bruto domačem proizvodu, pospeševanje procesa gospodarskega in finančnega prestrukturiranja, ohranjanje dosežene ravni socialne varnosti, ukinjanje indeksacijskih mehanizmov, uravnotežen proračun.</p>
                  <p>Vendar ob vsem tem pa je najbolj zaskrbljujoče, da se ob visokih obremenitvah gospodarstva (žal v naslednjem letu tukaj velikega premika pri zmanjšanju ne bomo dosegli) delež javne porabe, kot tudi prihodki javnega sektorja, v bistvu ne bo znižal v primerjavi z rastjo bruto domačega proizvoda.</p>
                  <p>Zavedamo se, da številke v memorandumu niso samo projekcija, ki je odvisna od aktivnosti in ukrepov v naslednjem letu, ampak je seveda v večji meri rezultat ukrepov v tem in preteklem letu. Menimo, da s tem, ko bi podaljševali razpravo o memorandumu, tako kot je nekje predlagal Državni svet, ničesar bistvenega ne spremenimo.</p>
                  <p>Res je, da postavljamo določene cilje, ki jih memoriramo in jih moramo speljati v naslednjem letu. Hkrati pa vemo, da ima učinek ukrepov preko zakonodaje in drugih aktov daljši časovni zamik, ki se navadno finančno ovrednoti vsaj leto kasneje.</p>
                  <p>Višino javne porabe smo, če to priznamo ali ne, tako Vlada kot tudi Državni zbor, že močno zakoličili v preteklem in seveda v tem letu. Ob tem pa moramo kritično pogledati nazaj in povedati, kateri pomembnejši cilji se v tem letu niso izpolnili - torej cilji, s katerimi bi dosegli znižanje javne porabe, večjo davčno razbremenitev in večji nadzor nad vsem tem. Ob tem se velja spomniti na polom interventne zakonodaje, ki jo je pripravljala Vlada in bi delno korigirala nekatere nekonsistentnosti določil na področju socialne zakonodaje. Vemo, da se je  že prvo popuščanje zgodilo v Vladi in posledično nesprejetje zakonov v Državnem zboru.</p>
                  <p>Prav tako ob tem velja spomniti na vlogo, ki jo je odigral Državni svet, ki seveda danes opozarja na nesprejemljivo višino javne porabe, saj je tudi Državni svet dajal veta na tiste zakone, ki bi zmanjševali javno porabo. Tukaj samo, če na primer omenim zakone, ki bi odpravljali, vsaj delno, nekatere privilegije nasproti drugim v področju socialne zakonodaje. Tako se tukaj, žal, Državni svet ni izkazal s posluhom za zmanjšanje javne porabe in razbremenitev gospodarstva.</p>
                  <p>Ob fiasku interventne zakonodaje na področju sociale pa do danes ni ugledala luči sveta zakonodaja, ki bi sistemsko urejala ta vprašanja. S to novo zakonodajo bi morali omogočiti, ustvariti prehod, na primer pri pokojninski zakonodaji iz pretežno generacijskega financiranja tudi na delno kapitalsko financiranje in predvsem angažiranje prihrankov prebivalstva za večanje socialne varnosti. Tukaj, žal, Ministrstvo za delo in socialo ni odigralo svoje vloge, saj krepko zamuja pri tej zakonodaji, ki je še pač ni v Državnem zboru.</p>
                  <p>Nas skrbi slabo delovanje oziroma preglednost delovanja ekonomskega sistema. Vsaj ta mora zagotavljati enakopravne pogoje delovanja vsem subjektom ekonomskega sistema. To danes, žal, ni zagotovljeno na pomembnih področjih, ker nadzorna funkcija države slabo ali sploh ne deluje: Vlada je izjemno pozno, konec tega leta, prišla s paketom davčne zakonodaje, ki seveda še ni sprejeta, pozno smo dobili zakon o delovni inšpekciji, prav tako še ni sprejet zakon o tržni inšpekciji. Abstinenca vseh teh zakonov omogoča neenakomerno razporeditev davčnih bremen, s tem pa visoke davčne stopnje predvsem zaposlenih ljudi (saj tam je pač najlažje izračunati obremenitve). S tem se omogoča tudi nered oziroma siva ekonomija, tako na področju proizvodnje, predvsem pa na področju storitev (verjetno okoli 30%). Prav tako pozno uveljavljenje te zakonodaje omogoča grobo izkoriščanje zaposlenih oziroma nezaposlenih preko dela na črno, zato bo tukaj potrebno poleg večjega nadzora sprejeti manj togo zakonodajo na področju zaposlovanja, s tem pa omogočiti večjo fleksibilnost pri zaposlovanju. Več reda na tem področju bo omogočilo prihranke v proračunu, saj bi s tem legalizirali zaposlitve, učinek bi bil tako na strani prihodkov in seveda odhodkov.</p>
                  <p>Spomniti se pa moramo ob tem tudi na interventno zakonodajo za področje gospodarstva. Namreč, ob sprejemu interventne zakonodaje, ki jo je pripravilo Ministrstvo za gospodarske dejavnosti, s katero naj bi reševali nekatere velike probleme v določenih industrijskih vejah v Sloveniji, se je tudi na primer sprejel zakon, ki daje velika sredstva, vendar brez ustreznega nadzora (ti amandmaji, ki sem jih tudi sam postavil, žal, niso bili sprejeti); predvsem sem pa pogrešal tukaj mnenje oziroma odločno držo Vlade, ki bi preprečila takšne postopke. Prav tako pri gospodarskih intervencijah obstaja dilema, ali postaviti funkcijo intervencij v razvoj uspešnega, na primer izvoznega sektorja, ali kar naprej reševati sektor, ki bo kronično v izgubah, ker gre pač bolj za socialni problem. Tu bi morali preiti bolj na kapitalska vlaganja, ne pa samo na zahteve po dotacijah iz proračuna.</p>
                  <p>Glede cenovne politike, ki je opredeljena v memorandumu. Problem cenovnih disparitet se bo po memorandumu reševal počasneje kot v preteklosti, kar je z vidika inflacije prav. Vendar zaskrbljujoče je pa tam, kjer se ta počasnost odpravljanja disparitet kaže v tem, da so se zelo povečale intervencije proračuna v te veje in se množično na ta račun vnovčajo garancije, ki jih je dal proračun. Tu bo treba tehtati vplive. Vsekakor bo potrebno, glede na cilj cenovne politike, omejiti stroške tako paradržavnih skladov, monopolnega državnega sektorja, skratka zaustaviti rast cen netržnega sektorja, ki veča stroške, inflacijo v Sloveniji, s tem pa dela težave izvoznemu gospodarstvu, ki je elimentirano z realno vrednostjo valut.</p>
                  <p>Prav tako bo svojo vlogo moralo igrati Računsko sodišče, ki se zelo počasi rojeva, ko bo ugotavljalo racionalnost porabe, javne porabe vseh javnih sektorjev. Tukaj mislim, da so tudi rezerve.</p>
                  <p>V proračunu za leto 1995 bo problem ohranjanja vsaj enake ravni investicij, ki so vsekakor eden izmed regeneratorjev gospodarske rasti, v primerjavi z rastjo tekočih proračunskih odhodkov, katerih delež se zelo veča. Ob tem opozarjamo na pomen regionalnega razvoja, ki se bo lahko uresničeval z investicijami na področju gospodarske in prometne infrastrukture, z uresničevanjem razvojne strategije kmetijstva in ustreznem deležu financiranja občinskih proračunov; saj občine marsikdaj rešujejo svoje probleme bolj gospodarno kot država.</p>
                  <p>Skratka, Državni zbor bo moral v naslednjem letu sprejeti kup sistemske zakonodaje, ki bo omogočala razvojne vspodbude, hkrati pa zmanjševala delež javne porabe v bruto domačem proizvodu. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Za besedo se je v imenu poslanske skupine javil še gospod Vladimir Topler. Prosim.</p>
               </sp>
               <sp>
                  <speaker>VLADIMIR TOPLER:</speaker>
                  <p>Gospod podpredsednik, kolegice, kolegi, spoštovana Vlada. V imenu poslanske skupine bi rad predstavil predvsem področje ekologije. V zadnjih letih smo priča, da se je delež skupnih proračunskih sredstev za okolje in naravo v naši državi bistveno zmanjšal. Tukaj bi želel govoriti predvsem s pomočjo argumentov. Leta 1992 je znašal 2,7%, leta 1993 2,5% in leta 1994 le še 1,5%. To je 0,42 bruto domačega proizvoda. Seveda je pa hkrati zabeleženo tudi bistveno zmanjšanje investicij v okolje. Drastično se zmanjšuje tudi delež proračunskih sredstev za demografsko ogrožena območja. Leta 1991 je to znašalo 0,23% bruto domačega proizvoda, leta 1992 0,14% in leta 1993 samo 0,13% bruto domačega proizvoda.</p>
                  <p>To govorim zaradi tega, ker se posledice tako zasnovane državne proračunske politike, ob mnogih drugih dejavnikih, kažejo predvsem v nezdravi kvaliteti okolja, nesmotrnem izkoriščanju naravnih virov in povečevanju regionalnih razlik. Hkrati bi rad poudaril, da so investicije v okolje tudi investicije v zdravje ljudi. Neposredna škoda v okolju in zdravju prebivalcev Slovenije pa se ocenjuje približno s 4 - 6% bruto družbenega proizvoda. Uvajanje tržnih mehanizmov pa hkrati s tem stopnjuje tudi neenake infrastrukturne razmere med slovenskimi regijami. Če tu omenim Koroško, Primorsko in druge regije, mislim, da je to popolnoma jasno.</p>
                  <p>Zeleni - Ekološko socialna stranka smo predlagali nekaj amandmajev. Mislimo, da je prav, da jih podpremo, ker so tudi v skladu z agendo 21, ki je bila leta 1992 podpisana v Riu in s smernicami Evropske unije. Predvsem za povečanje sredstev za okolje in naravo, za njihovo sanacijo in varstvo ter krepitev policentralizma predlagamo, da se za okolje in naravo povečajo sredstva za 25%, to je približno 0,1% bruto družbenega proizvoda na leto, tako da bi leta 2000 imeli približno enako povprečje, kot je v drugih evropsko razvitih državah.</p>
                  <p>Prav tako si želimo, da se povečajo sredstva - in smo tudi vložili amandmaje - za demografsko ogrožene oziroma razvojno šibka območja v Sloveniji, ki sedaj znašajo 0,13% bruto domačega proizvoda in da bi se do leta 2000 postopno dvignila na 0,5% bruto družbenega proizvoda.</p>
                  <p>Hkrati bi pa rad opozoril še na nekaj drugih stvari. Pri investicijah se nam zdi prav, da poleg varstva okolja, varstva narave, kot sem omenil, damo pomen tudi sanaciji vode, da povečamo investicije v čistilne naprave. Še vedno nismo zadovoljni z racionalno rabo energije; v letošnjem proračunu smo pri rebalansu celo črtali geotermalno energijo. In želimo zaradi zaščite naravnih in drugih resursov, da se ta sredstva dvignejo do leta 2000 na evropski nivo.</p>
                  <p>Poleg infrastruktur bi omenil, da je potrebno, da se da prednost in prioriteta tudi gradnji kolesarskih stez, kar je Državni zbor na svojih zasedanjih (in tudi odbori) podprl. Mislim, da je prav, da damo to prednost tudi v proračunski memorandum. O ostalih amandmajih, ki smo jih predlagali, pa se bomo oglašali potem. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo dajem poslankam in poslancem. Prvi se je k razpravi prijavil gospod Feri Horvat. Izvolite. Za njim bo na vrsti gospod Janez Jug, potem pa še gospodje Ivan Sisinger, Izidor Rejc in Franc Černelič. Drugih prijav zaenkrat ni. Izvolite.</p>
               </sp>
               <sp>
                  <speaker>FRANC (FERI) HORVAT:</speaker>
                  <p>Hvala za besedo, gospod podpredsednik. Spoštovane kolegice in kolegi! Sodim med tiste, ki memoranduma niti ne podcenjujejo niti ne precenjujejo. Meni se zdi, da je kot pismo o dobrih namerah, če bodo predpostavke, ki so v njem zapisane in če jih bomo dopolnili ali spremenili z amandmaji, uresničene, potem se mi zdi, da je kar dober in bodo potem tudi ambiciozni cilji lahko uresničeni ali bomo blizu uresničitve; če pa seveda predpostavke ne bodo uresničene, potem pa ne. Mislim, da ima več plusov kot pa minusov in sem tudi za to, da ga sprejmemo in da se čim prej posvetimo pripravi in obravnavi proračuna in seveda dogovarjanju socialnih partnerjev.</p>
                  <p>Soglašam pa s tistimi, ki pravijo, da bo zelo težko uresničiti ta dva osnovna cilja - po eni strani zmanjšanje inflacije in razvoj in pospešeno prestrukturiranje. Vendar mislim, da glede na stanje v gospodarstvu, glede na gibanja v gospodarstvu in tudi glede na gospodarsko okolje, enostavno nimamo druge alternative. Predpogoj za to je, in mislim, da je tu Vlada ravnala prav, ko je dala letos bolj kot v preteklih letih večji poudarek na usklajenost posameznih makro-ekonomskih politik za to. Spomnimo se, da se je že lansko leto zelo zavzemal v svoji uvodni besedi tukaj tudi guverner Banke Slovenije dr. Arhar. Zdaj je Vlada to naredila tudi v pisni obliki. Seveda pa je vprašanje, koliko so potem v praksi te posamezne politike - monetarna, dohodkovna, fiskalna in s tem povezana potem proračunska in industrijska in socialna tudi - dovolj konkretizirane in seveda predvsem, kakšen bo odziv tega v samem proračunu.</p>
                  <p>Zdaj bi si dovolil nekaj pogledov in pripomb predvsem na te posamezne segmente ekonomskih politik in tudi na nekatere kvantifikacije. Kar se samega globala javno finančnih prihodkov in odhodkov v bruto domačem proizvodu tiče, je dobro, da Vlada predvideva zmanjšanje pri prihodkih za 0,4% in pri odhodkih za 0,7% - soglašam s tistimi, ki pravijo, da je to premalo in da je delež še vedno previsok - vendar mislim, da bi to morali, ali pa, če to sprejmemo, da je to skrajna zgornja meja, da jo poskušamo znižati, ampak to predvsem v proračunski debati in da predloge, ki jih dajemo za to, da je treba kje kaj povečati, da je treba te premike potem iskati znotraj, ne pa da bi nadgrajevali (to kar smo tudi sami počeli pri proračunu za letošnje leto).</p>
                  <p>Kar se primanjkljaja tiče, mislim, da je sprejemljiv tudi tak primanjkljaj, predviden v višini 0,7% od bruto domačega proizvoda. Če ga bo pa možno, glede na gibanje prihodkov in odhodkov, znižati in proračun izravnati, o čemer je danes minister Gaspari govoril, pa toliko bolje, vendar mislim, da tudi ne bi bila nobena nesreča, če tak primanjkljaj ostane. In če bodo prihodki omogočali, je boljše potem morda celo razmisliti o tem, da bi znižali davke in prispevke in razbremenili gospodarstvo, ker to je glavni problem za gospodarstvo in tudi glavna pripomba glede višine obremenitev in zaradi vpliva na konkurenčnost.</p>
                  <p>Podpiram tudi amandma, ki je dan in ki ga podpira Odbor za finance da če bodo prihodki med letom to omogočali, da se znižajo stopnje tudi med letom.</p>
                  <p>Menim pa, da bi ob tem pogovoru o skupnem obsegu javne porabe in še posebej proračuna, morali poudariti večjo odgovornost vlade in tudi tega državnega zbora za odločitve, ki jih sprejemamo med letom, ker mi v bistvu obsega javne porabe ne določamo samo sedaj, ob sprejemanju proračuna, ampak z odločitvami za zakone in z drugimi ukrepi med letom. Posebej tu mislim na zakone z materialnimi posledicami, na še vedno mlačen odnos Vlade do racionalizacije celotnega javnega sektorja, na zaposlovanje v upravi, predlaganje in uvajanje novih ustanov - skoraj z vsakim zakonom dobimo tudi predlog za neke nove institucije v okviru Vlade - ustanavljanje paralelnih institucij tistim, ki že obstojajo v okviru ali zborničnega sistema ali v okviru nekih drugih institucij. In pa, zelo bo potrebno paziti pri reorganizaciji uprave, ker se bojim, da tudi ne bo stala manj, v pogojih nove lokalne samouprave, ampak da bo stala več.</p>
                  <p>Zelo podpiram tisti zelo nesimpatični del proračuna, ko v četrti alinei pravi, da bo potrebno že sprejete zakone in nacionalne programe soočiti z realnimi možnostmi globalne bilance financiranja. Kakorkoli je to neprijetno, vendar s to realnostjo, kot pravi finančni minister, da seštevek tega zelo presega realne možnosti, s tem se bomo morali soočati prej ali slej - in verjetno se bo to pri proračunu moralo zgoditi - in se takrat pogovarjati, ali bomo tudi kakšne zakone spreminjali ali kakšne obveznosti, ki bi padle na prihodnje leto, odlagali na daljši čas.</p>
                  <p>Pri dohodkovni politiki se mi zdi posebej zaskrbljujoče gibanje plač (in umestna so tudi opozorila, ki so bila dana v uvodnih referatih) in seveda ne samo plač samih kot neto plač, ampak predvsem vezanih prispevkov in davkov na to. In zato mislim, da je preoptimistično in nesprejemljivo napovedovanje, da bodo plače naraščale, zaostajale le 1% za gibanjem bruto domačega proizvoda, ki je v projekciji 4% plače; ker to že kar naprej implicira, da lahko mnogi v gospodarstvu in tudi izven gospodarstva plače tako planirajo; in tega mislim, da ne bi smeli dovoliti, ker bodo potem res ogroženi osnovni cilji tega memoranduma.</p>
                  <p>Še besedo ali dve na račun sporazumevanja socialnih partnerjev, čeprav je bil o tem že govor. Mislim, da ob tem, ko si v zadnjih dneh predstavniki nekaterih socialnih partnerjev pišejo odprta pisma in se javno preko medijev obdelujejo, da bi bilo dosti bolje, da bi sedeli za zeleno mizo in se pogovarjali. In če tega niso storili doslej, bi jih pozval, da to storijo, in da ne naslavljajo samo kritik in lekcij eden na račun drugega, ampak da vsak pogleda pri sebi, kaj mora in more narediti, to je prvo. In drugo, da se usedejo in da se pogovarjajo o osnovnih vprašanjih, ki so pogoj za uresničevanje potem tudi teh ciljev, ki so v tem memorandumom zapisani.</p>
                  <p>Soglašam tudi s tisto idejo dr. Arharja v uvodnem referatu, ko govori o sporazumevanju o plačah, da je v to sporazumevanje nujno vključiti tudi privatni sektor, kajti med plačami, kot agregatu v narodnem gospodarstvu, ni nobene razlike, ali so v takem ali drugačnem sektorju lastništva.</p>
                  <p>Nekaj besed bi želel reči še na temo pospeševanja razvoja in prestrukturiranja in še posebej pospeševanja izvoza in investicij. Dejstvo je to, da ni razloga za samozadovoljstvo nad gospodarskimi rezultati. Pa ne mislim samo na ta zadnji padec proizvodnje v sicer spreminjajočem se trendu v letošnjem letu, ampak tudi drugi razlogi govorijo za to, da bi bilo pretirano samozadovoljstvo in kar pričakovanje, da se bo ta trend nadaljeval nerealno ali pa celo nevarno. Bojim se celo nevarnosti, da bo ob sorazmerno velikih sredstvih in obveznostih (ki jih ima ta država glede na sprejete zakone tudi v tem parlamentu) za sanacije, ki so nujno potrebne, zmanjkalo sredstev za tiste posege v gospodarstvu, ki pravzaprav morajo biti glavni regenerator prestrukturiranja in pospeševanja razvoja (o tem je govoril tudi kolega Frim). Mislim, da bo le treba podpreti zdrav perspektivni del gospodarstva (zakon o poroštvu države moramo čimprej sprejeti), subvencioniranje obrestne mere, ker bo ta še vedno previsoka glede na primerljive države (na kar je opozoril tudi dr.Arhar) in pa tudi druge spodbude.</p>
                  <p>Glede na stanje in strukturo gospodarstva država še vedno potrebuje aktivno industrijsko politiko, ampak predvsem za podporo perspektivnega in zdravega dela gospodarstva. Na to se mi zdi toliko bolj vredno opozoriti, ker Vlada ni pokazala razumevanja pri obravnavanju amandmajev na ta memorandum, nekaterih amandmajev, ki pravijo, da bo na nekaterih segmentih treba sredstva za te intervencije povečati, čeprav gre za sorazmerno majhna sredstva. Bom tudi povedal, na kaj mislim. Mislim predvsem, da bo za povečanje konkurenčnosti nujno dati večji poudarek tehnološkemu razvoju in posodabljanju.</p>
                  <p>Dalje, povečati bo treba sredstva in mobilizirati tudi izvenproračunska sredstva za spodbujanje malega gospodarstva - in prav to smo predlagali z enim amandmajem in tudi temu oporeka Vlada, čeprav gre za minimalna sredstva v primerjavi s celotnim proračunom in čeprav je prav na sektorju malega gospodarstva dokazana učinkovitost teh spodbud. Na primer, iz poročila o izvajanju zakona o spodbujanju malega gospodarstva izhaja, da je v preteklem letu en tolar vloženih sredstev iz proračuna, aktiviral 12,3 tolarjev sredstev iz drugih virov; in tolikokrat so seveda tudi bile večje investicije na osnovi teh vloženih sredstev. Ali pa drugi podatek, da so bila sredstva s proračunom predvidena za sklad za malo gospodarstvo za letošnje leto štirikrat manjša od realnih, ekonomsko utemeljenih potreb na osnovi bančnih kriterijev. Torej, škoda je, da se tu ne vlaga, ker bi bil očitno po teh izkušnjah tudi efekt večji.</p>
                  <p>Dalje, potreben je učinkovitejši sistem in tudi večja sredstva za spodbujanje skladnejšega regionalnega razvoja, (soglašam s tem, kar je rekel kolega Frim). Ne samo primerjave pri nas, da nekaj let pada delež teh sredstev v bruto domačem proizvodu, ampak primerjave s primerljivimi državami v Evropi kažejo, da so pri nas sredstva za ta namen pet ali šestkrat manjša, kot so recimo v nekaterih drugih evropskih državah.</p>
                  <p>In končno, potrebni so še dodatni ukrepi za podporo izvozu kot osnovnemu generatorju razvoja in prestrukturiranja. Mislim, da bo še več treba narediti za ofenzivno trženje tudi na državni ravni. Dobro je, da je Vlada končno sprejela program in organizacijo gospodarske promocije, vendar, da ne bi bili že kar mnenja, da smo kar na konju ali pa do smo že kar s tem postali azijski tigri, kajti poglejmo podatek, ki je zelo skromen: iz tega poročila izhaja, da so bila letos namenjena za gospodarsko promocijo sredstva v proračunu, in to, kar daje Gospodarska zbornica, okoli štirinajst milijonov mark;, to je približno dvajsetkrat manj, kot recimo daje Avstrija za te namene. Ali pa, mi imamo še vedno v svojih DKP-jih na področju gospodarske aktivnosti trenutno menda šest gospodarskih svetovalcev, Avstrija ima v svoji mreži zunaj tisoč ljudi, ima 86 predstavništev v okviru svojih ambasad za pospeševanje trgovine in tako dalje, da ne naštevam.</p>
                  <p>Zato ni čudno, da nam je ob obisku v Sloveniji podpredsednik Komisije Evropske unije, Sir Leon Britten, na Bledu na posvetovanju, in tudi tukaj v razgovorih v Ljubljani, bral lekcijo, da če hočemo, da bomo bolj prisotni v Evropi in bolj znani in da ne bomo tam na repu nekaterih držav, s katerimi se neradi primerjamo, tudi kot kandidati za Evropsko unijo, da moramo tudi na tem področju več narediti. Namreč, ko je bila primerjava, kako srednjeevropske države promovirajo tuje naložbe, je kolona za Slovenijo bila prazna, ker nima institucije za to, ostali konkurenti v Vzhodni Evropi in pa v Srednji Evropi jih pa imajo.</p>
                  <p>V pospeševanju izvoza bo treba še bolj kot zdaj okrepiti vlogo slovenske izvozne družbe, tako kapitalsko kot tudi po prožnosti poslovne politike. Mislim, da je treba dati vso podporo ukrepom Banke Slovenije pri tečajni politiki v tem smislu, da tudi če je potrebno na račun dobička, intervenira in prepreči, da bi se še bolj povečeval razkorak med tečajem in inflacijo glede na povečano ponudbo deviz. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod magister Janez Jug.</p>
                  <p>Se opravičujem. Za repliko se je javil gospod Tone Peršak; imam zapisano pa nisem prebral.</p>
               </sp>
               <sp>
                  <speaker>ANTON PERŠAK:</speaker>
                  <p>Jaz se opravičujem gospodu Horvatu, ampak rad bi izrekel načelno repliko v zvezi z eno njegovo opredelitvijo. Gre za točko, ki sem jo jaz prej v imenu poslanske skupine seveda ravno v nasprotni smeri poudaril. Gre za tisto slavno četrto alineo v prvem odstavku poglavja tri, ali kaj že je, državni proračun. Gre za to, kar je gospod minister na začetku povedal, da bo država financirala uresničevanje nacionalnih programov samo v dvotretjinskem obsegu. Poglejte, nacionalne programe predlaga temu zboru v sprejem Vlada, ta ista Vlada, ki predlaga proračunski memorandum in proračun. Že res, da kdaj pa kdaj nacionalni programi doživijo manjše spremembe v Državnem zboru, ampak prepričan sem, da še nobeden teh sprememb ni doživel v taki meri, da bi se za  50% zvečali, glede na izhodišča, stroški uresničevanja tega nacionalnega programa; to bi namreč potem pomenilo tretjino na koncu, da se poveča za 50% teh obveznosti, ki jih je predlagala vlada. Ali torej vlada pri predlaganju nacionalnih programov ravna nepošteno in zavajajoče do državljanov in obljublja nekaj, za kar ve, da ne bo mogla tega uresničevati, ali pa preprosto ne jemlje aktov, ki jih sama predlaga in jih daje v sprejem Državnemu zboru. Če je to drugo, potem je to čisti politični voluntarizem, enak tistemu in še slabši od tistega, ki je bil v takoimenovanem prejšnjem sistemu, ko so se sprejemali nekakšni plani, nekakšne želje družbe in vladajoče politike, potem se pa niso uresničevali. 50% razlike ne more biti, tudi če mi tu s kakšnimi amandmaji kaj povečamo. Ta opredelitev kaže, ali na, kot pravim, na nepoštenost Vlade v odnosu do državljanov, kadar nekaj obljublja, ali pa, kar je še bolj verjetno, na nekoordinacijo znotraj Vlade. Nacionalne programe seveda pišejo po ministrstvih in ta ministrstva pišejo v te nacionalne programe svoje želje, Vlada to sprejema očitno z levo roko, potem pa ugotovi, da tega ne more financirati. Ne gre zdaj za tisto, kar je povedal gospod Horvat, ampak gre za to, da je nemogoče, da se ugotovi, da so za tretjino te obveznosti nacionalnih programov presežene, glede na tisto, kar lahko proračun sfinancira. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod magister Janez Jug. Za njim bo na vrsti gospod Ivan Sisinger.</p>
               </sp>
               <sp>
                  <speaker>MAG. JANEZ JUG:</speaker>
                  <p>Pozdravljeni! Zelo na kratko. Mislil sem, da bo memorandum 1995 dokument, ki bo določal globalne gospodarske okvire in vladno gospodarsko politiko za prihodnje leto. Včasih smo temu rekli politika pridobivanja in delitve narodnega dohodka. Ta dokument se ukvarja samo s tremi politikami oziroma s politiko delitve na področju štirih javno finančnih blagajn, zdravstva, predvsem pa pokojninskega varstva. Tako je že v osnovi dokazal, da smo družba potrošniško usmerjenih, da psihološko tega zaokreta v naših glavah, da bi iz potrošništva prišli v ustvarjanje nekaterih stvari, še nismo dosegli. Zelo slabo za to družbo.</p>
                  <p>Druga stvar, o kateri sem mislil nekaj povedati, je predvsem makroekonomski cilj. Ekonomska politika je usmerjena v ravnotežje med ukrepi za znižanje inflacije in vspodbujanje gospodarske rasti. Ni realna, bom povedal, zakaj. Pri protiinflacijski politiki so odločilne tri stvari. Niti ne vem, koliko moramo inflacijo znižati, ali na 10%, ali na  15%, ne vem na koliko, ker verjetno so za višje znižanje inflacije potrebni trdnejši prijemi v gospodarstvu, verjetno se ne bojimo, ker pač bojimo se šok terapij, saj celotno gospodarstvo je že v šoku, vendar o tem kdaj drugič. Te tri stvari so: proračun, devizni tečaj in pa denar. Kar se tiče proračunskega primanjkljaja, se le-ta praviloma mora odpraviti ali radikalno zmanjšati. To, kar vlada predlaga v tem memorandumu, se vidi točno, pa naj bo bela ali pa črna varianta, kakorkoli ju imenujemo, obe govorita o proračunskem primanjkljaju. To je strahovita zadeva in zaradi teh zadev jaz te zadeve ne podpiram. Poglejte, tudi ko govorimo zdaj o tem zmanjšanju proračuna, pa naj bo to zdaj, ne vem, na račun zdravstva, pokojnin itd., imam občutek, da bi lahko Vlada naredila red in prioriteto v teh zadevah, nacionalnih programih in vse skupaj zmanjšala, vse te štiri blagajne, kolikor jih je, zmanjšala (oziroma tudi ta parlament) na primerno raven proračuna. To je druga zelo pomembna faza.</p>
                  <p>Devizni tečaj. Mislim, da ga narodna oziroma Centralna banka pravilno vodi, saj mora biti v tem času, ko igramo to protiinflacijsko politiko, trden. Tudi politika podcenjenosti valute itd., se mi zdi, da je pravilna, ker pač s tem primanjkljajem vemo, za kaj gre, tudi zaradi presežka, kjer se financirajo te zadeve, to je jasno. Vendar ne vem, kdaj bomo dosegli ta preobrat, ker tudi pri preobratu bo verjetno potrebna določena količina denarja, da ne pride zaradi zloma obrestnih mer, zaradi obrestnih mer.</p>
                  <p>Tretja stvar, ki je zelo pomembna, je denar. Tukaj je gospod Arhar zjutraj govoril o restriktivni denarni politiki, kar je verjetno v tem momentu pravilna odločitev, vendar pa sprašujem sestavljavce, ali obvlada Centralna banka vse kanale, skozi katere se napaja finančni trg z različnim denarjem v Sloveniji, ker se mi zdi, da prav ta denarna, nekontrolirana denarna politika pripelje do določene povišane inflacije v tej državi itn. Toliko okrog tega.</p>
                  <p>Naslednja stvar je gospodarska rast. Moti me tudi tisto, kar so predhodniki pred mano govorili, o nezmožnosti gospodarskih subjektov, njihovih asociacij, države itd., da bi skupno dosegli neke kompromise, da bi prišli do usklajenih ciljev na tem področju gospodarske rasti. Vlada predvideva 4 do 5% rast; saj to je lepo, tudi svet gre v konjunkturo, vendar samo zaradi svetovne konjunkture, tu Slovenija ne bo nič dosegla, ker gospodarski stroj Slovenije je izčrpan, zastarel, na napačnem tiru itd. Tu bi lahko še govoril. Tudi Gospodarska zbornica, kar predlaga danes, jaz poznam recimo nižje obresti, nižje dajatve, nižje stroške dela, tekoče financiranje itd., to je vse res, to so stari arzenali, kot smo jih imenovali, vsaka jim čast, vendar mene najbolj skrbi druga zadeva: ker tudi če bi obresti znižali, v tem gospodarstvu ne bi ostala nobena akumulacija. To je tista problematična zadeva, v kateri zaradi tega tudi ni nobenega razvoja. Druga zadeva je tudi, posredno deluje na to inflacijo, je verjetno tudi lastninjenje v fazi, v kateri smo v tem momentu, ker pač v teh podjetjih, vsaj po moji oceni, ni nobenega pravega lastnika (pa saj ni pomemben lastnik kapitala), nihče se ne ukvarja z interesom, da bi oplodil ta kapital pravilno, v veliki večini, ker vemo, kakšna igra se tam notri igra. In dokler ta zadeva ne bo razčiščena, mislim, da bo to zelo zavirajoče za to našo zadevo. Nimamo tudi še neke politike do tujih vlaganj v naše gospodarstvo. Dokler nimamo izdelane te gospodarske politike, je zelo težko govoriti o tej zadevi.</p>
                  <p>Rad bi še omenil glede rasti gospodarstva, da je ni brez nekega ustreznega sistema financiranja gospodarstva. Če se ne bomo tega lotili zdaj in ustvarili pogoje za nacionalne oziroma za normalne finance, se ne bomo mogli niti stabilizirati niti uspešno gospodariti. Tisto filozofijo, ki jo danes nekdo razširja v tem državnemu zboru ali pa kjerkoli, "kar bo pa bo", ker je pač to neka stvar znanstvene fantastike, se mi zdi, da je zgrešena. Še nekaj bi dodal, preden končam, glede proračuna. Jaz se nisem direktno opredelil, rekel sem samo za red in disciplino in znižane okvire teh naših javnih financ. Mislim pa, da mora država v tej tranziciji imeti izreden posluh do neke socialne stabilnosti v tej državi; ker če ne bo te stabilnosti, mislim, da se razumemo, bodo zamajani vsi ostali cilji pri tem prehodu. Toliko. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Ivan Sisinger. Za njim bo na vrsti gospod Izidor Rejc.</p>
               </sp>
               <sp>
                  <speaker>IVAN SISINGER:</speaker>
                  <p>Spoštovani predsedujoči, poslanke in poslanci, spoštovani člani Vlade in ostali prisotni na današnjem zboru! Moram reči, da priprave in razprava o memorandumu za leto 1995 se pravzaprav v nekaterih stvareh ne loči od tiste razprave in priprav za leto 1994.</p>
                  <p>Moram reči, da bi z velikim zadovoljstvom človek  podprl ta memorandum in moram reči, da so me na to opozorili tudi številni upokojenci iz številnih društev in pa tudi strank, predvsem v tej smeri, če bi seveda v tem memorandumu podrobneje spregovorili o tistih ciljih globalne gospodarske politike, ki so usmerjeni predvsem v rast družbenega bruto proizvoda in s tem v večanje produktivnosti, povečani izvoz, zaposlenost, investicije in hkrati krepili in jasno povedali, do katere mere se moramo prebiti pri zmanjšanju inflacije, brezposelnosti in nekaterih drugih elementih, vključno z elementi gibanja plač.</p>
                  <p>V tem memorandumu je zopet napisano v tej smeri, kot v lanskem letu, kako bo z gibanjem plač. Strinjam se s predlagatelji memoranduma, da je prav, da je tudi v tem letošnjem dokumentu zapisano, da osebni dohodki in plače morajo počasneje rasti, kot bo rastel družbeni bruto proizvod. In seveda k temu ne teži, mislim, ni to obveza samo memoranduma, ampak k temu bodo težile kolektivne pogodbe, ki jih bodo sklepali sindikati, Vlada in pa Gospodarska zbornica in je seveda tisti dokument temu, da bo treba to slediti.</p>
                  <p>Do sem, moram reči, je vse na nek način lepo in prav, vendar znova se soočamo s tistimi deli tega memoranduma, ki so znova dvignili nezadovoljstvo (že lep čas, od kar je memorandum zunaj), v javnosti, upravičeno, moram reči, upravičeno med slovenskimi upokojenci. Kajti ni mogoče govoriti o tem, če so bili upokojenci umirjeni junija meseca ob sprejemu in prvi razpravi zakona o spremembah pokojninskega zavarovanja in da je predsednik Vlade celo poslal pismo na stotine in stotine naslovov društvom upokojencev, naj se umiri val ogorčenja, ki je tekel cel maj in junij, naj se preneha s težkimi protesti, da bo Vlada storila vse. Ne bo vztrajala na spremembah usklajevanja pokojnin; Vlada ne bo vztrajala na nobeni eskalacijski lestvici, ampak vztraja pri tem, da pokojnine tudi naprej sledijo rasti plač. "Če smo umirili plače", je dobesedno napisano, "smo s tem na nek način umirili tudi pokojnine". To je bila prava napisana resnica predsednika Vlade in mislim, da je o tem obvestil tudi Vlado, drugače tako pismo ne bi šlo v javnost. In mislim, da tudi v tem memorandumu ne more biti nič drugače kot to, da seveda pokojnine sledijo rasti plač.</p>
                  <p>Če bomo umirili plače, kot smo jih tudi v prvem polletju letošnjega leta, potem seveda smo umirili pokojnine in njihovo usklajevanje. Ne vem zakaj znova razburjati upokojence in ljudi s temi poračuni, ko pa Vlada točno ve, ko pa točno vsi skupaj vemo, da pravzaprav poračuni niso zviševanje pokojnin, ampak so v bistvu usklajevanje z gibanjem osebnih dohodkov. In če Zavod za statistiko objavlja porast za nazaj, je seveda normalno, če govorimo o plačah za mesec september, da bomo te pokojnine uskladili s plačami. Ja, ampak kdaj? Šele v mesecu novembru jih usklajujemo. To pomeni, da moramo razumeti enkrat, da je to treba storiti.</p>
                  <p>Prepričan sem, ko smo prej govorili in govorimo o tako imenovanem socialnem paktu, da bo tudi v socialnem paktu mogoče sodelovati z upokojenci, vendar šele takrat, sem prepričan, ko bomo mi sposobni inflacijo znižati izpod 5%, tako kot imamo v ostalih evropskih državah, takrat se ne bomo več pogovarjali, kakšne poračune in kakšno usklajevanje, ker to ne bo potrebno. Dokler pa je ta inflacija takšna, kot jo poznamo, pa seveda ni mogoče  pristati na drugačno usklajevanje pokojnin, kot jo trenutno v sistemskem zakonu poznamo, kot je v sistemskem zakonu napisana.</p>
                  <p>Za mene je memorandum pismo, na nek način bi bolj rekel, kot dokument Državnemu zboru in slovenski javnosti. Vendar žal, to pismo je razburilo stotisoče upokojencev, ker hkrati govorimo, da v letu 1995 ne bomo zmanjšali in posegli v pridobljene pravice na področju pokojninskega, zdravstvenega zavarovanja in ostale socialne sfere. Moram tudi povedati, da seveda upokojenci nikoli nismo soglašali in ne bomo, da bi se nas kakor koli prištevalo med neke socialne transferje. To pokojnine niso. S tem se, dragi prijatelji tudi iz Vlade, nikoli ne bi strinjali, ko boste v pokoju, da bi vas nekdo obravnaval kot socialne probleme, ampak boste vedno zagovarjali stališča, kar je tudi prav, kot pravi sedanji zakon o pokojninskem sistemu, da je to pravzaprav nadaljevanje iz minulega dela in sodi v tako imenovano plačano sfero. Zato sem vložil tudi amandma (na poziv številnih upokojenskih organizacij, tudi na predlog upokojenske koordinacije strank, vseh strank in frakcij pri vseh naših parlamentarnih strankah), da seveda ni mogoče, da kakorkoli jemljemo ta memorandum, kot sem prej rekel, ali kot pismo slovenski javnosti, ali ga jemljemo kot resen dokument ali kakorkoli, vendarle ne sodi notri pri poglavju, kjer pravimo ohranjanje dosežene socialne ravni, da hkrati napišemo, kar bom prebral, kar je seveda skregano s prvim odstavkom, ko pravimo: ne bomo zmanjšali, hkrati takoj v drugem odstavku pobijemo vse to, kar smo povedali s prvim in pravimo: "Po sprejetju predlaganih sprememb zakona o pokojninskem in invalidskem zavarovanju, s katerim se odpravijo nelogičnosti, nekonsistenčnosti sedanjega sistema, tudi sedanje usklajevanje pokojnin" itn., bomo seveda to in to opravili. Kaj to pomeni? Kakšno nelogičnost in pa nekonsistenčnost pa imamo? Zakon je veljaven, sistemski, je bil sprejet v parlamentu, ga je dolžna Vlada, parlament za njim stati, izvrševati in seveda pokojninska skupnost pa dosledno realizirati veljavni zakon, ker sicer bi delala protiustavno, bi delala tudi posebej protizakonito.</p>
                  <p>Tako kot je nesprejemljivo v tem dokumentu to besedilo, je seveda tudi nesprejemljiv osmi odstavek v nadaljevanju tega poglavja, kjer pravi in hkrati že vnaprej prejudiciramo in govorimo sledeče: "Z odpravo sedanjega načina usklajevanja pokojnin se bodo odhodki pokojninskega sklada in pokojninsko invalidsko zavarovanje itd., znižali" od toliko in toliko in hkrati govorimo že na neki način, namigujemo na potrebno znižanje prispevne stopnje. Jaz mislim, da je to nesprejemljivo. Slišali smo mi govor, da tako rečem, generalnega direktorja gospoda Prijatelja, o tem ne bom govoril, ker ga imate vsi pismeno. Bil sem zelo presenečen nad številnimi dobro zastavljenimi stvarmi, ker tudi pokojninska skupnost jasno pove, kje so problemi in zakaj ti problemi niso rešeni. Ni stvar pokojninske skupščine, pokojninskega upravnega odbora - stvar pa seveda je drugih organov, stvar je tudi tega parlamenta, posebej je to stvar vlade, posameznih resorskih ministrstev, - da nekatere stvari (ki jih ne bom ponavljal, ki jih je lepo povedal) niso uresničene. Zdaj pa groziti upokojencem, češ, v vsakem primeru bo minus, po prvi varianti tak, po drugi varianti drugačen. Za mene ni sprejemljiva ne prva in ne druga varianta. Za mene in slovenske upokojence je sprejemljiv sistemski zakon, ki je veljaven, ta, ki ga moramo izvrševati, dokler ga ne bomo po normalni, redni poti v drugem in tretjem branju tako ali drugače spremenili. Mislim pa, da ni nobene potrebe, da razburjamo zdaj z memorandumom pred božičnimi in novoletnimi prazniki številne ljudi, ki težko živijo. In zdaj bodo prebrali v tem memorandumu, da bomo spremenili usklajevanje pokojnin, da bomo zmanjšali pravice na zdravstvenem področju, kot je gospod direktor Košir tukaj govoril, da bomo zmanjšali to in bomo zmanjšali ono, ne da bi se sploh lotili sistemske zakonodaje, ki bo šele to lahko regulirala in uredila. Meni je pa vendarle danes (ne lani, letos pa) vzbudil optimistično na neki način razpoloženje nastop ministra gospoda Gasparija, ki pa je vendarle povedal, da je vlada pripravljena tudi od nekaterih teh trditev, ki so tu bile tako postavljene, odstopiti in mislim, da so to tudi tiste poteze, ki lahko vodijo k rešitvi, drugačni rešitvi. Jaz se strinjam, kot je napovedano tudi v memorandumu, da so potrebne reforme v pokojninskem sistemu. Tudi ta parlament je sprejel sklepe, ki zavezujejo Vlado, da začne s temi reformami na pokojninskem področju, vendar smo povedali, kako in na katerem področju in povedali, kaj s sedanjimi upokojenci, ki so že upokojeni in kaj s tistimi, ki bodo šli v pokoj čez 20 let. Reformo začnimo čimprej in sprejmimo, odpravimo v sedanjem sistemskem zakonu nekatere nelogičnosti, jaz se strinjam, in nekonsistenčnosti, samo to ni usklajevanje pokojnin. To ni usklajevanje pokojnin. Tega se je treba zavedati in kdor misli, da je to nekonsistenčnost, potem seveda negira slovensko zakonodajo in negira sklepe Državnega zbora. Tega si jaz ne bi upal tako govoriti.</p>
                  <p>Dragi prijatelji, moram reči, da me je še posebej spodbudilo, tako me je navdušil gospod finančni minister Mitja Gaspari, pa upam, da se bo dalo tudi dogovoriti glede sistemskega zakona za drugo branje, da bodo uresničeni sklepi tega Državnega zbora, kjer smo rekli, naj pa vendarle ostane v veljavi 160. člen. In to je sklep tega Državnega zbora in jaz se čudim predlagateljem, tudi Ministrstvu za delo, če je sodelovalo pri tem memorandumu, kot je napisan, da se ni zavedalo, da obvezuje to Ministrstvo za delo, da seveda spremembe 160. člena ni mogoče vgraditi v drugo branje, pa 159. tudi ne. Kaj pa govori? Ta govori o usklajevanju, naj ostane takšno, kot je letos, tudi v letu 1995. Mislim, da nas je gospod Prijatelj v svojem govoru opozoril. Lahko gremo v drastične spremembe na področju pokojninskega sistema. Tudi italijanska vlada se je tega lotila, pa je popustila, morala je popustiti, ker sicer italijanske vlade že ne bi bilo več, s predsednikom na čelu, ker bi jo milijon osemsto delavcev in upokojencev že zdavnaj odneslo.</p>
                  <p>Mislim, da je gospod Prijatelj tukaj vendarle povedal. Če želimo imeti socialni mir, ali pa ga nočemo imeti in če nočemo imeti socialnega miru ali ga hočemo, tudi na tem področju, potem se moramo tega zavedati tudi ob sprejemu tega memoranduma. Če se tega, žal, ne bomo, bomo pokojnine usklajevali tudi po 1.1. tako, kot jih usklajujemo že celo leto. Memorandum ni dokument, ki bi se ga morala skupščina ali zavod držati, skupščina pa je obvezna in zavod in se je treba držati sistemskega zakona. Pokojnine bomo usklajevali naprej v poračunu. To je jasno vsakomur. Zato ne vem, zakaj ne bi tega dokumenta in tega teksta črtali, kot sem predlagal z amandmajem. Podoben amandma so vložili Demokrati in Združena lista.</p>
                  <p>In jaz vam dragi prijatelji na koncu povem: glasoval bom za ta memorandum, vendar šele takrat, ko bomo sprejeli tiste potrebne amandmaje, ki ne posegajo na področje doseženih pravic na pokojninskem, zdravstvenem in socialnem področju. Če teh amandmajev ne bomo sposobni sprejeti, če bomo to zavrli, potem seveda jaz moram reči, da jaz za ta memorandum ne morem glasovati. Tega mandata nimam, zato me niti moji volivci, še manj moja demokratična upokojenska stranka ni za to pooblastila, da bi za takšen memorandum, ki že vnaprej narekuje, kaj je treba narediti na zdravstvenem področju, katere pravice vse je treba zmanjšati ob obveznem zavarovanju, ki so itak že kritične, kot je povedal gospod direktor Košir in nimam mandata, da bi glasoval za memorandum, ki že naprej nakazuje, kako je treba po pokojninah poseči, kako jih je treba znižati in kako je treba usklajevati.</p>
                  <p>Dragi prijatelji, poslanke in poslanci! Tako, kot smo dokazali svojo sposobnost in zrelost junija meseca, ko smo sprejeli sklepe na prvo branje, ko smo rekli, ostanimo pri tem, kar imamo doseženo, vas prosim, da tudi imamo jutri, ko bomo glasovali o amandmajih, sicer jaz tu zraven nisem. Jaz pri tem memorandumu ne morem biti, ampak to bom tudi javno povedal, ne samo tukaj pred parlamentom, ampak tudi pred slovenskimi upokojenci. Ampak to takoj drugi teden, da bodo zvedele vse upokojenske organizacije, vse upokojenske stranke, da seveda smo ravnali tako in tako in tudi, kdo je ravnal tako in tako. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Izidor Rejc, za njim bo na vrsti gospod Franc Černelič.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani podpredsednik, gospe in gospodje, predstavniki Vlade, gospod guverner, gospoda direktorja Prijatelj in Košir. Moj prispevek bo malo drugačen, vendar ne morem mimo tega, da je gospod kolega Sisinger govoril o tem, kako ne bo dal glasu, če ne bo ugodeno njegovi zahtevi in seveda celotni ne tako majhni armadi, 452 tisoč upokojencev v Sloveniji.</p>
                  <p>Moram tudi povedati, da je na slovenskem po zadnjih podatkih v gospodarstvu 601.000 zaposlenih, 458.000 v gospodar-</p>
                  <p>stvu, 142.000 v negospodarstvu in seveda, da je brezposelnost 14.3% oziroma 124.800. To so podatki, ki v bistvu svetijo na ta memorandum. To je stanje po devetih mesecih oziroma po podatkih,ki so nam na voljo, s tem da moram že uvodoma povedati, da je seveda memorandum, kot sem že zadnjič nekje povedal, da v glavnem ima tisti namen, kot smo si ga zaželeli v lanskem oziroma v letošnjem spomladnem času, vendar pa gotovo spet nisem zadovoljen s tistim prepotrebnim nabojem, ki je potreben za intenzivnejši gospodarski premik in politiko. Veste, da smo Slovenski krščanski demokrati pri letošnjem memorandumu zahtevali oziroma postavili zahtevo, da je rast bruto domačega proizvoda ne 1%, kot je bilo v memorandumu sprejeto, ampak 3%. Vemo tudi, da je ta rast bila v devetih mesecih od 1. do 9. v primerjavi z lansko v istem času 7,5%. Vemo tudi, da smo izvozili 4 milijarde 880 milijonov, uvozili pa 5 milijard 130 milijonov dolarjev v razdobju devetih mesecev. Se pravi, to so spet številke, ki povedo neko dimenzijo, ne premajhno, vendar dimenzijo, ki, kot pravim, gre v korist uvoza. To se pravi, tistega posla, ki je praviloma lažji, razen, če ne gre za nek nujno potreben uvoz zaradi izvoza.</p>
                  <p>Dalje, moram povedati, da je osnovna intenca, osnovni poudarek, ki je videti v tekstu memoranduma, da je treba doseči konkurenčnost sposobnega gospodarstva. Vendar iz podatkov, ki so na voljo in iz povedanega, tudi iz številk po tistih tabelah, to ni razvidno. Grem k posameznim številkam.</p>
                  <p>Predvideva se 4 do 5% rast bruto domačega proizvoda in izvoz 5,9%, uvoz 6,4% večji od letošnjega. Produktivnost med 3 in 4% in zaposlovanje, bom temu rekel, samo 1%. Če to gledamo s pozicije nekih novih številk glede na memorandum leta 1994, je to bistveni premik, ker pa se je memorandum z 1% potegnil na 7,5 in celo več v rasti bruto domačega proizvoda, se ta zadeva kaže v drugi luči. To se pravi, spet ni tiste posebne korajže. Kljub temu, kot je rekel gospod Sisinger, da ga je gospod minister navdušil, ne morem reči, da je mene navdušil, mislim za gospoda Gasparija; malo pretiho je odigral svojo vlogo, ker izgleda, da je bilo preveč hrupa v parlamentarnih klopeh, morda je bil mikrofon malo predaleč od njegovih glasilk.</p>
                  <p>Hočem povedati, da ta naboj, ta intenzivna gospodarska politika, ki bo tista, ki bo reševala in ki bo vsem ostalim, ki sodelujete v tej razpravi in ki boste še sodelovali, dajala več zraka in duha, od gospoda Peršaka do ostalih, mislim tukaj na te nacionalne programe in podobno. Če se bo gospodarstvo v redu obračalo, v redu delovalo, potem je razumljivo, da bomo imeli vsi lažje posle. Vendar gospod Frim je povedal, da je gotovo državna poraba prevelika in izhajajoč iz tistih projekcij, ki smo jih imeli spomladi na daljše obdobje, se seveda vidi, da nekako tega ne lovimo, da smo še zmeraj dosti dragi. Se pravi, smo država, podjetje, ki sorazmeroma dobro živi in ne gleda preveč na to, da bi pocenila svoj proizvod.</p>
                  <p>Tukaj takoj preidem na področje inflacije; ker področje inflacije je posebno področje. Zakaj? Zato, ker sami vemo, da nekateri veliko naredijo na tem področju, drugi pa zelo malo ali se jim pa niti ne da misliti. Mislim na tiste, ki so v izvozu, ki jim pomenijo evropske cene orientacijo lastne intenzivnosti in zmanjševanje stroškov in seveda tiste, ki so na domačem trgu, netržni ponudbi in ki pritiskajo na zvišanje cen in s tem inflacijo avtomatično generirajo. To se pravi, v tistem delu, ko bi morali inflacijo zmanjševati in narediti vse, da ji ne dajemo dovolj zraka, v tistem je pri meni, po mojih pogledih, veliko premalo storjenega v tem memorandumu. Preprosto zato, ker - bom povedal takole - ko gledamo problematiko bank je to ena projekcija, ko gledamo projekcijo gospodarstva,je druga projekcija. Kako? Vemo, da Banka Slovenije in mislim, da je gospod guverner France Arhar lepo povedal ta izhodišča, vse to, kako se vsi trudimo, da bomo imeli zaupanje v valuto, kaj pomenijo te in one vloge, vendar tudi, kako se morajo obnašati banke. Jasno je, in mislim, da smo nekateri prebrali stališče Banke Slovenije, da je veliko bank v Sloveniji; neko drugo stališče smo pred nekaj dnevi brali, da je premalo bank v Sloveniji. Vendar mislim, da bolj velja prvo, predvsem pa velja tisto - mi banke s sanacijskimi prijemi in s tem, da jih naravnavamo na osnovi trde oziroma dosledne, kar je bolje, politike Banke Slovenije, delamo to (in ta podatek je tudi v tem memorandumskem dokumentu), da so v slovenskih investicijah v gospodarstvu banke udeležene samo s 13%. Da so banke udeležene v investicijah samo s 13%, oprostite, to je katastrofa.</p>
                  <p>Kdor pozna izvozno gospodarstvo, tisti, ki izvaža 80, 90 in celo blizu 100%, potem bo vsak od teh rekel: "Nimam kaj delati doma. Doma nimam kaj delati, ker s tako dragim denarjem nikamor ne pridem." Se pravi, tisti, ki imajo najbolj razvito stroškovno ekonomijo in ekonomijo osvajanja zahtevnih trgov, tisti tako povedo. Drugi pa, kar se tudi vidi iz podatkov o poslovanju 9 mesecev, da se je gospodarstvo zadolžilo s prejšnjih 161 milijard na 171 milijard v kratkem času, se pravi, se rešuje oziroma se poskuša reševati. Pri taki obrestni meri, za katero vemo, kakšna je, imamo mali R, imamo veliki R. Puščico bom usmeril na ta veliki R. Za ta veliki R vemo, od kod izhaja. Ko smo se zadnjič lepo poslavljali od stare lokalne samouprave in smo se podali na pot novi lokalni samoupravi in smo rekli, da je to zadnje slovo od naše pokojne Jugoslavije, tako tudi mislim, da bo treba zelo intenzivno razmišljati o tem, kako bomo čimprej  velikemu R odklopili aparature v tej kirurški sobi. Kakorkoli ga gledamo, je v bistvu generator inflacije, ker nekako ležerno deluje. To je dejstvo in če so obresti 32 do 38 in celo več, je razumljivo - toliko je veliki R, toliko je mali R in to je dejstvo. Sprijaznite se s tem, v gospodarstvu bodite potrpežljivi, ali pa če ne boste doma vzeli, pa vzemite drugod.</p>
                  <p>Tako gledanje na našo ekonomijo, naš izvoz, nima objektivnega obraza, ker v bistvu na eni strani imajo banke svoj pas življenja in delovanja, A,B,C,D so podjetja rangirana in v svojem pasu delajo, podjetja pa kot vedo in znajo, skratka, naj rešujejo. Sprašujem vas - če je 1% rast zaposlenosti predvidena za prihodnje leto, kdaj bomo kaj posebnega naredili, da bomo teh 125 tisoč ljudi zaposlili? Kdo bo to zaposlil? Kdo bo temu dal svoj odgovor? Odgovor se da samo v tem, da se več proda na določene znane trge. Če ti trgi niso tu doma, potem so v tujini. Če nam regenirajo domači proizvajalci oziroma domači ponudniki inflacijo, potem jih je treba navaditi nekega reda, ki ga imajo tisti, ki so v izvozu. V tem pogledu je vsa srž našega pristopa, ker če bomo to pustili, kar bo ali ne bo dobro "saj gre počasi dol, saj vidite, da gre v bistvu trend obrestnih mer dol". Vendar vam povem, da bo ta zadeva katastrofalna in kakorkoli ugotavljamo neko rast in smo veseli določenih podjetij, pa po drugi plati vsake pol leta stopijo pred nas zelo težki problemi, ki so še večji in bodo še večji in vem, kako bomo to rešili. V intenzivni gospodarski politiki razumem tisto, da se omogoči konkurenčna sposobnost podjetij. Za konkurenčno sposobnost podjetij pa vemo, da je v manjši obremenitvi in v tistem, kar je tudi gospod Frim povedal in tudi gospod Horvat, da bodo izvozniki - med njimi so pa mnogi, ki imajo izjemno intenzivno zaposlitveno strukturo - razbremenjeni in da bodo imeli še voljo in račun, da se bodo preizkušali in garali itd. v tujini.</p>
                  <p>Naj vam dam primer - kdo zdaj zaposluje? Praviloma samo tisti, ki so najmanj 80 oziroma 90% v izvozu, ker so se v to vrgli in garali, dobili so trge in hočejo tem trgom slediti in to</p>
                  <p>jim je edina rešitev, da v bistvu ostanejo, osvojeno tržišče zadržijo in tako gredo naprej. Ampak takih je, žal, premalo. In gledano s pozicije Vlade in s pozicije te makroekonomske politike in intenzivnejše gospodarske politike sem prepričan, da bo treba zarezati. In tudi te naše banke, če sem prej povedal, da v investicijah so samo toliko udeležene, potem jih praktično doma skoraj ni.</p>
                  <p>Glede tega, kar je tudi gospod guverner povedal, glede problema lastninjenja, bom rekel tako: tisti, ki so največ in najbolj garali v izvozu, so pustili lastninske relacije vse pri miru, tisti, ki so pa doma pohajkovali sem in tja, so seveda delali vse mogoče. To praviloma povsod stoji. Seveda tu so tudi odstopanja, ali pa recimo odstopanja v procentih, kje je kdo bil. Vendar tisti, ki so se hitro lastninili, so bili v glavnem  tisti, ki so bili v izvozu in takoj to operacijo naredili, ker jih pač zanima izvoz, ne pa samo lastninjenje. Zdaj pa, če mi zdajle gledamo to, češ, visoki krediti, potem se pa zmanjšuje vrednost, ti zneski ali pa ta vrednost za lastninjenje, so določena in vemo sami, da so otvoritvene bilance, da so pač ocenjevanja, da so pač neki datumi, ki so seveda prerezni in ki seveda pomenijo preskok. Vendar morate tudi nekaj vedeti. Tisti, ki je bil doma in gre zdaj ven ali pa tisti, ki se ukvarja dve, tri leta z lastninjenjem, se praktično ni ukvarjal z nobeno tehnologijo. Je praktično samo zmanjševal, zadrževal vrednost kapitala in si je mislil: kaj me to briga, glavno da bo prišel trenutek, ko bomo v bistvu imeli čim bolj poceni podjetje. To je tisto. Tisti, ki so pa izvažali, so se pa seveda tehnološko dopolnjevali, garali itn., bili potrpežljivi in niso se menili, kaj se je delalo v vladi ali pa kjerkoli, celo v parlamentu (ker imamo gotovo veliko premalo razumevanja do gospodarstva) in seveda ti so nekako tudi nared in bodo tudi kljubovali naprej. Ti pa, ki se bodo lastninili, bodo ugotovili, da so tako rekoč v tehnološkem zaostanku, v tehnološki starinarnici in kaj od tu naprej. Denar je drag - in smo skupaj.</p>
                  <p>Od tu naprej bi še to povedal, da moram reči, da ob vsem tem, kar memorandum v vseh teh javnih blagajnah prikazuje, je gotovo treba omeniti tudi to, da nastopajo seveda še skladi, Sklad za razvoj in ostali skladi, ki so, ki bodo imeli svojo vlogo, se pravi tudi določena sredstva, ki bodo pomagala določenim razvojnim možnostim v gospodarstvu, delno pa tudi drugod. Predvsem pa tudi vemo, da bo tudi prodaja podjetij, prodaja dela v podjetjih, da bo notranji odkup. Se pravi, ko sem rekel notranji odkup, smo pa seveda spet pri elementu, kako bo spet tista, tako rekoč nizka akumulacija bila rezervirana za to, da bi se notranje odkupili in spet ne bo za tehnološki preskok. Skratka, tu smo se spet nekako ujeli. Zakon o denacionalizaciji je sicer omenjen v tem, da ga bomo pospešeno izvajali, vendar naša komisija oziroma celo smo se podpisali, smo dali amandma, ki ga je tudi Odbor za finance in kreditno-monetarno politiko sprejel, da bi se ustanovila agencija (seveda to mora pa napraviti Vlada), ki bi to operacijo oziroma to pospeševanje denacionalizacijskega postopka spravila v hiter tek.</p>
                  <p>Dalje. Pogrešam zakon o tujih vlaganjih. In kot pravim na koncu, kakorkoli že, tudi ko te banke gledam tako ali drugače, (pa jih nekateri zelo spremljamo), moram reči; zgodilo se je celo to, da so nekatere banke na veliko kupovale, kot hijene ob opotekajoči se žrtvi, nepremičnine in seveda tja vlagale kapital. In na osnovi tega bodo oni preprodajalci tega kapitala - in takih firm imajo banke kolikor jih hočete. Skratka, ta zgodba, saj veste, ki jo zdaj pripovedujem, vam najbrž odpira premnoga razmišljanja ali pa vsaj neka razmišljanja, vendar, kot pravim, inflacija se mora drugače zagrabiti, z več volje; se ve, kje se regenerira - in sem tudi povedal - kdaj bomo pa k temu pristopili, je pa tu vprašanje; vendar v tem memorandumu za leto 1995 tega ne vidim.</p>
                  <p>Na koncu vam povem, da kakorkoli to ekonomijo in to gospodarstvo gledamo, je veliko premalo napisanega in namenjenega predvsem za kadre. Gospod Feri Horvat je omenjal predvsem naše predstavljanje in prizadevanje, da nas poznajo po svetu. To je lepo, kar je povedal. Seveda tu je pa problem, s kakšnimi metodami, kje bomo, ali bo ta agencija ubrala pravo pot in tako naprej. Skratka, tu je kup vprašanj in je včasih res prvo vprašanje denar, vendar pri nas je praviloma prvo vprašanje, kdo bo to naredil in ali se bodo spet trije, štirje tepli za denar in seveda vsak po svoje bodo potem sejali po kamnu. Kot pravim, prvenstveni in glavni problem so gotovo kadri, pa ne le kadri iz zgornjega dela menedžmenta, se pravi direktorji. Ti direktorji bodo zdaj prišli, upam vsaj, v hujši oziroma v večji koridor, kjer preizkušajo modele z določenim vetrom, saj veste, ko bo lastninjenje šlo mimo. To je ena stran. Po drugi strani pa naj nam bo jasno, da je predvsem pomemben ta menedžment, ki bo tržno zrel in bo obvladal trg. Pri nas je gotovo veliko tehničnega kadra, veliko premalo pa ga je na področju marketinga.</p>
                  <p>Na koncu. V glavnem sem za memorandum kot tak povedal, tako kot ga s svojimi očmi vidim. Prepričan sem, in ne vidim pravega naboja in nekih pravih prijemov, ki bi dajali upanje predvsem gospodarstvu, po eni strani. Po drugi strani pa seveda, če bo potem v proračunskem delu kaj več volje - kar pa mislim, da je še vedno lahko, ker je memorandum pač dokument, ki nam nekako sveti iz določene razdalje širokokotno - potem bomo pa gledali z ostrejšimi objektivi na posamezna področja, ko bo proračun. Upam, da bo tam kaj več volje. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Franc Černelič. Za njim bo na vrsti gospod Maks Sušek. Prijavljena je pa še gospa Breda Pečan.</p>
               </sp>
               <sp>
                  <speaker>FRANC ČERNELIČ:</speaker>
                  <p>Spoštovani predsedujoči, poslanke in poslanci, predstavniki Vlade in gostje. Na odborih, na katerih sem prisostvoval in na Komisiji za lokalno samoupravo sem storil vse, da bi ta proračunski memorandum dejansko dobil nekaj dopolnitev in nekaj sprememb. Žal, mi ni uspelo, zato želim tu javno predstaviti, v čem vidim problem. Sam se zavzemam za to, da premišljeno zmanjšujemo javno porabo v procentih navzdol. Tu je sicer drobec dan kot neko zmanjšanje. Mislim, da bi tu lahko resnično malo smeleje zastavili zadevo. Seveda pa je po prvi stopnji odločitve, kolikšen procent naj bo te porabe, je seveda prva odločitev, kako to razdeliti na odhodkovni strani.</p>
                  <p>Strinjam se, da je prva delitev in prvi premislek v tej smeri, da moramo opredeliti tako, kot je tu v tabelaričnem delu tudi opredeljeno, torej proračunska poraba države, občin skupaj in seveda vprašanje drugih porabnikov v zvezi z zakonitimi obveznostmi kot so pokojninsko in invalidsko zavarovanje in zdravstveno zavarovanje, torej drugi nivo tega odločanja. Pri tem resnično ne smemo pozabiti in preiti probleme teh ostalih dveh, kajti trenutno vidimo samo senco kladiva, ki pade na glavo, vendar za to senco je tudi kladivo, ki bo padlo na glavo, če teh problemov ne bomo reševali.</p>
                  <p>Več ali manj vidim, da se da na področju porabe pokojninskega in obveznega zdravstvenega zavarovanja zelo eksaktno opredeliti stroškovni del in tu ne more biti nekega kukavičjega jajca. Menim pa, da je predlagatelj v prvem delu, torej proračunska poraba države in občin, to se pravi v odštevku tega dela, ki je namenjen za pokojninsko in obvezno zdravstveno zavarovanje, pa nam nastavil kukavičje jajce. Verjamem tudi, da kljub temu, da bomo v tem gnezdu odkrili to jajce, da ga ne bomo vrgli ven, ampak ga bomo zvalili, tako kot ga dejansko ptiči dostikrat zvalijo zaradi lastnega zaroda.</p>
                  <p>V čem je to kukavičje jajce? Proračunska poraba države in občin se pravzaprav deli tu na dodatne tri sklope, in sicer na proračunsko porabo države, na proračunsko porabo občin in v bistvu na sredstva rezerv. Dobro, sredstva rezerv, to je popolnoma razumljivo, vendar že takoj nastane ločnica med ostalo porabo in porabo občin. To pomeni, če bomo proračunski memorandum sprejeli v taki obliki, praktično pri sprejemanju proračuna ne bomo imeli moralne osnove za to, da temu področju novo nastale porabe ali porabe, ki se oblikuje na malce drugačen način, to se pravi financiranje novih občin, ne bomo mogli narediti koraka v smeri racionalnega in dobrega gospodarjenja teh novih občin. To je prvi problem.</p>
                  <p>Drugi problem je vezan v notranjem delu proračunske porabe, in sicer v tem, da je razdeljen na tri podsklope, in sicer tekoči proračunski odhodki, investicijski odhodki in rezerva. Tudi tu je opredeljen ta odnos med tekočimi proračunskimi odhodki in investicijskimi odhodki. Investicijski odhodki so nekoliko manjši, torej so ponovno zopet v zaostajanju, čeprav smo že lansko leto ugotovili, da bi temu področju morali dati nekaj več pozornosti. Skušal sem tudi vplivati na to, da bi prišlo do sprememb in če bi bil ta moj vpliv dovolj močan, potem bi prišlo do sprememb v tej smeri, da bi se investicijski odhodki povečali na 75.110 milijonov, proračunska poraba občin na 120.110 in bi se seveda zmanjšala iz tega vidika, torej tekoči proračunski odhodki na 368.072 milijonov, seveda pa se to, zaradi dela odborov in komisij ni zgodilo. V čem je problem?</p>
                  <p>Problem je v tem, da o tekočih proračunskih odhodkih, ki so pravzaprav glavni del tistega, o čemer bi mi morali odločati, kateremu delu moramo od proračunske porabe dati ustrezen del, ustrezen procent, mi ob tem proračunskem memorandumu sploh ne bomo odločali. Torej ne bomo dali izhodišča ministrstvom, kako lahko planirajo oziroma, kakšen je njihov limit v planiranju. Popolnoma jasno se zavedam, da denarja ni na razpolago kolikor hočemo, ampak ga je točno opredeljeno; opredeljeni del in ta delitev znotraj bi morala biti opravljena že ob proračunskem memorandumu, kajti to bi bila osnova za pripravo, dobro pripravo tega dela, torej proračuna.</p>
                  <p>Poglejte, kljub temu, da je bilo nekaj poslanskih vprašanj postavljenih tudi z moje strani, še do danes nismo dobili odgovorov na to, kakšni so bili učinki denarja, ki je bil vložen v nova delovna mesta? Kakšni so bili učinki denarja, ki je bil direktno dan v gospodarstvo? Odgovora v celotnem letu praktično ni. Zaznamo ga v gibanjih in kontaktih med poslanci in pa terenom, vendar pa tu v parlamentu nekih zelo jasnih efektov ne vidimo, nimamo poročila, da bi lahko na osnovi tega rekli, ja, prav je, da se tako vlaga. Še več je treba vlagati ali pa mogoče je treba pa kam drugam tudi dati.</p>
                  <p>Torej, ta memorandumski vpliv na tekočo porabo bi moral biti ta trenutek tudi za znotraj znan, kajti tako bi se lahko tudi detajljneje odločali v zvezi z investicijami, investicijsko porabo in pa seveda s sredstvi, ki so potrebna za občine.</p>
                  <p>Amandmaji, ki so dani notri in so v smeri podpiranja tega, da se spremeni ta odnos med sredstvi za občine in sredstvi za investicijski del, te bom podprl, čeprav nisem potem vložil nobenega, ker sem resnično upal, da bo v odborih in komisijah prišlo do dejanske presoje.</p>
                  <p>Ugotavljam, da Odbor za finance več ali manj dela na osnovi čistih računovodskih presoj, finančnih presoj in manj tistega, kar je posledica vpliva, je pa glavni, ki odloča. Tako da včasih pridemo do problema, ki je v tem, ali je prav, da je glavni nosilec odločanja tudi za tista področja, kjer so drugi odbori pravzaprav bolj matični. Ampak, ker je finančno področje, tako je opredeljeno, so seveda odločitve tu glavne.</p>
                  <p>Na koncu bi rekel tako. Ko bi se o tem vsi skupaj odločili, bi morali dejansko pregledati tabele in vire prihodkov in ugotoviti, ali lahko eventualno tudi zmanjšamo kakšne prihodke, ali pa bo treba nekje prihodke tudi pridobiti z novo obliko, vendar spet, s kakšno obliko, da ne bi prizadeli tiste strukture, ki je v tem trenutku v najhujši situaciji.</p>
                  <p>Menim, da kljub slabostim, ki so tu in ki sem jih poskušal nakazati, bom podprl ta proračunski memorandum zaradi tega, ker ne želim, da bi se zaustavilo delo pred novim letom in upam, da bomo ob sprejemanju proračuna znali in zmogli nekatere stvari, ki tu ne bodo dovolj natančno opredeljene, razčistiti in dejansko sprejeti proračun, ki bo v prid razvoju Slovenije. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala. Besedo ima gospod Maks Sušek, za njim bo na vrsti gospa Breda Pečan, prijavila se je pa tudi gospa Danica Simšič.</p>
               </sp>
               <sp>
                  <speaker>MAKS SUŠEK:</speaker>
                  <p>Cenjene kolegice in kolegi! Predvsem bi se dotaknil enega segmenta ob razpravi tega memoranduma. Predvsem iz globalnega vidika mi gre razmišljanje v to smer, da sem vedno ob tem - zdaj že drugo leto - pritisnjen v situacijo, da bi se moral na nek način čimbolj objektivno odločiti za neko porabo, nimam pa dovolj izhodišč za objektiviziranje mojega pogleda na memorandumsko porabo. Ugotavljam ponovno, tako kot lani, da nam na vsak način manjka neka strategija te strukturne porabe - nacionalna oziroma državna strategija, kompleksna strategija te strukturne porabe na vseh segmentih te naše porabe.</p>
                  <p>Če bi prišli do takšnega dokumenta na kvalitetni osnovi, da bi bil verificiran v Državnem zboru, bi marsikakšna licitacija ob sprejemanju memoranduma odpadla iz špekulacije itd. Seveda vsak porabnik dela za tem, da bi prišel v čim boljšo pozicijo. Jasno, to je čisto jasno izhodišče vsakega. Vendar je pa dejansko težko objektivizirati, kot sem to povedal. Na primer, če to apliciram na javno porabo lokalne samouprave kot take - vsi vidimo, ko pogledamo primerjavo s Srednjo Evropo in z Evropo, da dejansko ta strukturna poraba v Sloveniji je daleč nižja v škodo lokalni samoupravi, kot je to v povprečju v teh srednjeevropskih deželah, in sicer je tu celo razkorak za 100%. Tu bi se dalo razpravljati in polemizirati, dejansko smo pa danes tu pred dejstvom, s takšnim stanjem, kakršno je. Na eni strani virov in na drugi strani tudi potreb in izhodišč.</p>
                  <p>Prepričan sem, če je v srednji Evropi trend take strukturne porabe - recimo na primeru lokalne samouprave, da je v neki deželi 8% družbenega produkta, pri nas je danes 5, potem sem prepričan, da bo ta strukturni delež naraščal. Ampak sedaj že drugo leto vidim, da pri nas ni nobenega premika na tem področju. Mi smo vedno z indeksom 100 - to pomeni stagnacijo, to ne pomeni neke poti k doseganju nekega optimalnega cilja. Iz tega spet izhajam. V tem času, ko razpravljamo o memorandumu, je težko biti inovativen in priti z nekim modelom objektivne porabe itd., ampak mislim, da imamo danes v Sloveniji kvalificirane strokovne institucije, ki bi se jih morali poslužiti in ki bi dale strokovne rešitve, predloge za kvalitetnejšo obravnavo tega kompleksa kot takega.</p>
                  <p>Predlagam, da na nek način sprejmemo neko stališče, da zahtevamo od Vlade, da pridemo čim prej do takšne kompleksne strategije strukturne javne porabe v naši državi, ki bo izhodišče za naše postavljene dolgoročne cilje in le na osnovi tega bomo lahko tudi načrtovali primerne poti za dosego tega cilja - kratkoročno in srednjeročno. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospa Breda Pečan. Za njo bo na vrsti gospa Danica Simšič.</p>
               </sp>
               <sp>
                  <speaker>BREDA PEČAN:</speaker>
                  <p>Hvala lepa. Kolegice in kolegi, predstavniki Vlade! Rada bi predstavila dve področji, ki se ju je lotila oziroma jima tudi posvetila pozornost naša poslanska skupina. In sicer je to področje, kateremu je v memorandumu posvečeno bistveno premalo pozornosti, to so politike, ki omogočajo uveljavljanje, izobraževanje in zaposlovanje in vse ostale potrebe mlade generacije v naši državi. Temu smo posvetili amandma, ki odpira novo poglavje, kajti menimo, da prav gotovo mladim, ki bodo uresničevali v naslednjih letih in desetletjih razvoj v naši državi, moramo že v naslednjem letu posvetiti dovolj pozornosti tudi v proračunu, kar bomo pa zarisali v memorandumu.</p>
                  <p>Menimo, da je potrebno povečati sredstva za štipendiranje, da je treba izboljšati in popestriti izobraževalne programe, da je treba za vse politike, ki se ukvarjajo z omogočanjem izobraževanja, zaposlovanja, pridobivanja stanovanj in ustvarjanja družin za mlade, da je treba temu posvetiti posebno pozornost in nameniti tudi dodatna sredstva v proračunu za leto 1995. Kot posebno področje, kar je tudi namenjeno v bistvu mladim, je tudi ne tako skromen cilj, kot si ga je memorandum zastavil - 1% rast zaposlenosti, temveč bolj pozitivno usmerjeno v zmanjševanje brezposelnosti, s tem da je to zmanjševanje brezposelnosti posebej usmerjeno v zmanjševanje brezposelnosti prvih iskalcev zaposlitve in zmanjševanje trajno brezposelnih. Vemo, da je v zadnjem letu dni brezposelnost postala problem ne samo zaradi svoje višine, zaradi odstotka brezposelnih, ampak zlasti zaradi pojavljanja izrazite strukturne brezposelnosti in zaradi izrazitega povečevanja prvih iskalcev zaposlitve. Temu mora Vlada pri uresničevanju proračuna v naslednjem letu posvetiti posebno pozornost.</p>
                  <p>In kot zadnje bi poudarila, da je potrebno končno pri uresničevanju razvojne politike v naši državi posvetiti pozornost medresorskemu usklajevanju vseh politik, ki prispevajo k izboljšanju zdravja prebivalstva. Prepričani smo namreč, da je naše dosedanje razmišljanje, da je zdravje prebivalstva odvisno in da se ureja samo na področju resorja Ministrstva za zdravstvo, preozko pojmovanje, da je končno potrebno zdravje prebivalstva obravnavati kot bistveno bolj kompleksen projekt in da je zato potrebno, da Vlada poskrbi za intenzivno medresorsko usklajevanje in usklajeno uresničevanje politik, ki prispevajo k boljšemu zdravju prebivalstva. Pri posameznih poglavjih bomo seveda še posebej zaprosili za podporo pri amandmajih. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospa Danica Simšič.</p>
               </sp>
               <sp>
                  <speaker>DANICA SIMŠIČ:</speaker>
                  <p>Hvala za besedo. Gospod predsedujoči, spoštovane kolegice in kolegi, spoštovani predstavniki Vlade in nekateri drugi ugledni gostje, ki ste danes v parlamentu. O ključnih stališčih in pogledih naše poslanske skupine na memorandum, na predloženo besedilo je spregovoril že kolega Peršak. Sama bi se kljub temu, da je bilo že nekaj rečenega o določenem segmentu, vendarle dotaknila nekaterih točk tega segmenta, in sicer s področja socialne varnosti. Iskreno moram priznati, da me vedno znova preseneča ta svojevrsten cinizem vlade, ki vsako leto nekajkrat pride z nekim predlogom, ki se mu reče ukinjanje določene socialne ravni oziroma določene socialne varnosti. Tudi tokrat je bilo tako in to ne glede na nekaj sklepov tega Državnega zbora, da naj se pri ključnih točkah socialne politike pogovarja tudi s tistimi, ki jih ta politika prizadeva - pa naj gre na eni strani tako za Zavod za pokojninsko in invalidsko zavarovanje, kot na drugi strani za upravičence do pokojnin. Zakaj? Na Odboru za delo, družino in socialne zadeve, ko smo kot zainteresirano telo obravnavali predlog memoranduma, je direktor pokojninskega zavoda popolnoma jasno povedal, da je besedilo memoranduma prebral v Poročevalcu in da prej s tem ni imel nikakršne zveze in da ga pravzaprav nihče ni vprašal za mnenje. Enako velja za tiste, ki jih taki predlogi v memorandumu neposredno prizadevajo. In ko sem prej govorila o svojevrstnem cinizmu, mi vendarle, kljub relativno pozni uri za današnji dan, dovolite, da povem, kaj sem s tem mislila. Vlada je napisala: "V letu 1995 ne bodo uvedene nove pravice na področju socialne varnosti, obstoječe pravice pa se ne bodo zmanjšale". Lep stavek, korekten in dober. Naslednji stavek: "Po sprejetju predlaganih sprememb zakona o pokojninskem in invalidskem zavarovanju, s katerim se odpravijo nelogičnosti in nekonsistentnosti sedanjega sistema, tudi sedanji način usklajevanja pokojnin, se položaj sedanjih upokojencev ne bo več spreminjal". Če to ni cinizem in to višek cinizma, potem ne razumem nič!. Najprej zagotovimo popolnoma enako raven in ne zmanjševanje pravice, nato pa zapišemo, ko pa jim bomo vzeli te in te pravice in jih ukinili, potem se pa seveda raven ne bo več zmanjševala. Lepo prosim, ne tako. Moram priznati, da ima Vlada stil, to moram priznati.</p>
                  <p>Moram priznati, da ima tudi predsednik Vlade stil, kajti kadar govorimo o teh stvareh, ga ne srečamo v parlamentu in ga ne vidimo v prostorih, ki so namenjeni predstavnikom Vlade v Državnem zboru - in tudi tokrat je tako. Zato mi je žal, da ga ne morem neposredno vprašati, ali je preklical pismo, ki ga je pred več kot pol leta, mislim, da bo že 8 mesecev tega, pisal upokojencem, to javno pismo, v katerem jim s svojim podpisom jamči nezmanjševanje pravic. In bi želela odgovor na to vprašanje, kajti do danes tega odgovora še nismo dobili. Je bilo pa to javno in jasno zagotovilo.</p>
                  <p>Hkrati moram reči, da so dopadljive in simpatične, rahlo tiho izrečene besede finančnega ministra, gospoda Gasparija, da Vlada ne bo nasprotovala drugačnemu reševanju tega vprašanja. Tukaj imam seveda v mislih tisti del, da bi iz proračuna plačevali dobršen del socialnih korektivov, če se bo tako odločil parlament. Vlada se očitno s tem ne strinja oziroma tega ne želi predlagati, ali ni pripravljena predlagati. In tudi ne razumem, kako lahko pravzaprav to reče, čeprav je prav in dobro, da reče in na tem področju spoštujem njegovo strokovnost in tudi pristop k temu problemu. Ampak v stališčih Vlade do predlaganih amandmajev je napisano, da Vlada tega ne podpira. Moram reči, da sem seveda prebrala stališča Vlade, nikjer pa nisem videla pojasnila, zakaj Vlada kakšen predlog ali podpira ali ne podpira. Poslanke in poslanci, tega v svojih gradivih nismo dobili. Moram reči, da je tak način dejansko nesprejemljiv. Morda tisti v Vladi, ki ste se z nekaterimi predstavniki, vsaj take informacije smo dobili, upokojencev in drugih pogovarjali, vsaj po nekaterih pogovorih verjamete, da so ti ljudje popolnoma razumni in pripravljeni na normalen dialog. Da pa nihče, tudi nihče od nas ne more sprejeti dejstva, da nekdo vedno prihaja z interventnimi ukrepi na področju sistema, kjer je jasno, da če spremeniš en segment, se lahko v 17 drugih podre. In da že dve leti v parlamentu vztrajno ponavljamo: prinesite sistemske spremembe.</p>
                  <p>Res je hkrati tudi na mestu opozorilo generalnega direktorja Zavoda za pokojninsko in invalidsko zavarovanje, da se spremembe sistemskih zakonov navadno končajo z širjenjem in večanjem pravic. Ampak, ob trezni razpravi, ob upoštevanju vseh ekonomskih ugotovitev strokovnih ljudi na tem področju, ob treznem dialogu v dveh letih in z resno namero Vlade, da te stvari uredi, sem prepričana, da bi prišli do določenih rešitev. Tega žal ni bilo in že pol leta čakamo v parlamentu predlog Vlade o spremembah sistemskega zakona za drugo branje, pa ga nimamo.</p>
                  <p>Moram reči, da smo ravno zavoljo tega vsega, kar smo že povedali, predlagali v naši poslanski skupini nekaj sprememb in dopolnil tega besedila, ki pa jih seveda, kot rečeno, Vlada ne podpira.</p>
                  <p>Takrat, ko bo posamezna točka teh sprememb in dopolnil, se bom ponovno oglasila.</p>
                  <p>Bi pa rekla, da če se bo pojavil očitek (in navadno se med vrsticami), da nihče ni nič naredil za to, da bi se prispevna stopnja znižala ali izčistila, še enkrat rada spomnila vse kolegice in kolege, da če drug ne, pa seveda ob vaši podpori, je naša poslanska skupina predlagala nek zakon, po katerem mora država začeti prihodnje leto vračati svoje dolgove pokojninskemu zavodu in še nekatere druge stvari. Zato tega očitka, niti naša poslanska skupina niti parlament kot celota, glede na to, da je ta zakon sprejel in podprl, ne more sprejemati. Zato se mi zdi milo rečeno, nekorektno stališče Vlade: saj parlament tako odloča - in to na vseh področjih. Ne morem pristajati na to, da Vlada pride z nekim predlogom, reče pa, sprejel ga je parlament.</p>
                  <p>Spomnite se, vsi potem vedno pridejo pred parlament in terjajo svoje pravice od parlamenta, Vlada se pa modro skrije in igra vsaj dvojno vlogo.</p>
                  <p>In še enkrat lepo prosim predstavnika Vlade, ne vem kdo je tukaj v imenu premiera, naj odgovori: ali je predsednik Vlade svoje javno zagotovilo upokojencem, da se sistem usklajevanja ne bo spreminjal, preklical ali ne? Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Gospo Miroslav Geržina, izvolite.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo! Spoštovane poslanke in poslanci, člani Vlade! Sem v skupini, ki je v koaliciji. Zato naj ne bi napadal te zadeve, vendarle mislim, da je potrebno ppovedati nekaj besed, mogoče tudi ponoviti določene stvari, ker s ponavljanjem se utrdijo. Pred enakim izdelkom ali pa bi rekel pred podobnim izdelkom s podobno vsebino in namenom smo kot lansko leto. Predlog proračunskega memoranduma za 1995 leto je v bistvu stopicanje na mestu. To je za ljudi, ki si ne upajo, na mestu, lepo skriti za okopi, vse je pred njimi pokrito in potem počasi naprej. Vprašanje je, če počasi ne drsimo, s tem ko socialni mir ohranjamo, v socialno revolucijo. Cilji, ki jih ta memorandum prinaša so sprejemljivi, vendar so vzvodi za doseganje teh ciljev in uspehov pomanjkljivi in na več koncih votli.</p>
                  <p>Ko v poglavju, cilji in ukrepi ekonomske in socialne politike, piše, da bo v nadaljevanju hitre gospodarske rasti, da so investicije eden od glavnih vzvodov poleg izvoza, moram reči, kaj piše kasneje o investicijah. Videti je, da se v prvem delu z nami, na žalost moram reči, dela norca, saj v besedilu memoranduma v zadnjem stavku točke državni proračun govori le o realno nespremenjenih obsegih investicij, o realno nespremenjenih. Nobene korajže, nič ne bomo dali za naprej. Kasneje in prej govorimo, da bomo vlagali v to, v ono, v tretje, bomo vlagali v drobno gospodarstvo, bomo vlagali v nove proizvodnje, bomo vlagali v razvoj znanosti in ne vem še česa, novih programov, v izvoz. Na koncu pa rečemo, investiranje ne bo realno nič večje. V prioritetah teh investicij, kjer so sanacija voda, železnice o kateri sem govoril že prej, izgradnja avtocestnega sistema je notri. Pred nekaj dnevi smo dobili informacijo, mislim, da ni bila preklicana, da izgradnje avtocestnega sistema niti ni v proračunu, ker so izvajalci zahtevali, da je v proračunu s tem, da bi uveljavili 15% izenačevalno zmanjševanje njihove ponudbe, pa jim ni bilo ugodeno. To pomeni, da te zadeva ni potrebno tu pisati, če nobenega denarja v ta namen ne damo, ker gre iz nekega drugega vira.</p>
                  <p>Izvoz. Izvozne družbe - piše - bodo delovale. Ne vem, nikjer ni bilo napisano, kaj so že do sedaj, izvozno družbo imamo, da se pripravljamo - da ne bom grdega rekel - kaj bo ta izvozna družba. Izvozniki izvažajo. Še enkrat je treba povedati, da ti izvozniki najdejo svojo substanco in da bodo en dan prišli v sfero tistih, katere se pokriva s pokrivanjem njihovih dajatev, ki jih ne dajejo državi, ki so praktično klinično mrtva podjetja.</p>
                  <p>Mislim, da bi pri izvozu morali stimulirati, naravnati subvencije ali sofinanciranje v smer izvoza tistih izdelkov, ki gredo v višji cenovni razred, ne pa tistih, o katerih smo že govorili pri tem, ko smo imeli sanacije nekaterih delov gospodarstva letos pred nedavnim časom, ko prodajajo sicer na tujem trgu, vendar ne pokrijejo svoje lastne proizvodne cene. Takega ne moremo financirati. Moramo si prizadevati, da bomo izdelke v višje cenovne razrede prodajali. In v tem smislu vidim tudi financiranje znanja, financiranje novih programov. Tega pa tukaj ni.</p>
                  <p>Javna poraba se bo, kot je že nekdo rekel, za drobec zmanjšala za 0,5%, to je sicer dobro znamenje, s 47,9 na 47,2. Ko pa pogledamo zaposlovanje, ki naj bi se povečalo za 1%, se mi postavi vprašanje, kaj in kdaj se bo zgodilo s tistimi podjetji, ki so se v letu 1994 še dodatno zadolžila, kot je že nekdo povedal. Tu nas čaka še socialna bomba, prestrukturiranje in dodatna brezposelnost 50 ali 60 tisoč, recimo okvirno 50 tisoč delavcev.</p>
                  <p>Ko smo pred kratkim sprejemali določene sanacijske programe za določene velike sisteme, tam je bilo predvideno 2000 dodatnih brezposelnih, železarne 3000 oziroma še več dodatnih brezposelnih itn. To se pravi, teh podjetij je ogromno.</p>
                  <p>Še enkrat pravim, ta politika socialnega miru za okopi je trenutno pozitivna, vendar lahko se zgodi, da ne bo tako pozitivna, ker s tem uničujemo vrednost kapitala v teh podjetjih, ki nimajo proizvodov, da bi jih izvažala oziroma stoji proizvodnja. Na tak način, ne vem, do kdaj bo šlo. En dan dejansko se nam bo zlomilo.</p>
                  <p>Gospodarsko in finančno prestrukturiranje podjetij bo šlo - notri piše - z večjo paro, bo dajalo prve rezultate, vendar mislim, da bi moralo pisati nekje tudi, koliko akumulacije so prispevala podjetja v prestrukturiranju leta 1994 v tista podjetja, kjer se je vlagalo že več časa, več let celo, ki so v blokadi. Kaj ta podjetja vračajo? Doklej bomo še vlagali v ta podjetja, namesto da bi počasi eno za drugim prešla v prestrukturiranje. Normalno, bodo rekli: socialni mir. Povedal sem že dva primera in še več, kjer gre kar po 2000 ljudi že na cesto, pa proizvodnja, programi; morda mi bo zopet kdo prinesel kakšen program - ne vem, če bodo ravno pravi. V teh programih je treba delati. Spomnil bom na Koržetov sklad - veliko ljudi, ki so prizadeti, ki so v teh podjetjih, pravi: to je hiralnica za podjetja in če je neko uspešno, je to kvečjemu neka izjema. Se pravi, zopet vlagamo nek denar in dejansko spet uničujemo fond našega gospodarstva s tem. Mislim, da v tem memorandumu ni napisano, da se bo to dejansko zgodilo, da se bo dejansko vložil nek denar v to, da gremo naprej.</p>
                  <p>Ko sem govoril o gospodarstvu, bi moral kar končati, vendar moram reči, da je treba še nekaj reči o lokalni samoupravi. Danes je bilo že rečeno - 5% bruto narodnega prihodka damo za lokalno samoupravo in pri nekaterih amandmajih prihajajo pri drugem zakonu že s tem strahom, da je to že preveč. Mislim, če imajo v Evropi 10 in več odstotkov za to, da moramo tudi mi biti nekoliko bolj pogumni in tudi dati v ta namen nekaj več denarja. Za to bo še priložnost. Upam, da bo ta zakon o financiranju občin sprejet pred proračunom za leto 1995, da bo še letos sprejet in da bo možno v proračunu predvideti neka sredstva, za katera tako neodločno piše v tem slogu, da bi, pa ne bi, ko bi itd.</p>
                  <p>Memorandum je in ni osnova. Danes je bilo rečeno, da je že preveč številk in mislim, da je gospod Potrč rekel, da na tak način ne bi smeli govoriti o memorandumu, vendar bi morali nakazati samo neko politiko, ampak mislim, da sem poskušal povedati, da samo z nekimi političnimi, načelnimi stavki in besedami, ki lepo zvenijo - brez številk, vsaj minimalnih številk, se ne da delati, ker kasneje, ko bomo prišli z amandmaji, vsak iz svoje sfere, ki jo bolj pozna, pri proračunu zahtevali, recimo za magistralne ceste, ki bi jih dal v memorandum namesto avtocest, so rekli, da sploh niso notri, ki so tudi del gospodarstva. Tudi tam se razbijejo vozila itd., uničuje vsako leto 200 km narodnega gospodarstva, to so ceste. Ko bomo takrat prišli, pa bomo rekli: "V memorandumu pa nismo nič rekli, ampak smo načelno govorili, letos pa ni možno, ker je obseg narodnega produkta samo toliko, več pa ne smemo". In se spet skrijemo zadaj za ščite, za okope in rečemo: "letos bomo toliko, naslednje leto bomo pa nekoliko več."</p>
                  <p>Mislim, da so nekateri amandmaji k memorandumu naravnani v smer, da je memorandum nekoliko bolj pogumen in mislim, da je osnova. Gospod Rejc je rekel, ponavljal - lansko leto enako - če ne bomo malo bolj pogumni, bomo zdrsnili nazaj in bomo drseli - ne bi si upal reči, kam, ampak bomo cepetali, kot sem na začetku rekel, nekje na mestu. In ta memorandum naj bi bil osnova za to, da bi se odrinili, ker nam drsi in da bi šli bolj hitro naprej. Ga podpiram. Bomo videli, kaj bo z amandmaji, če jih bomo sprejeli in če si jih bomo upali sprejeti. Spominjam še enkrat na lansko leto - tisti, ki smo trdili, da naj bo memorandum naravnan naprej, ne nazaj, je osnova za to, da sprejmemo določene amandmaje tudi letos in predlagam, da se opogumimo in jih sprejmemo. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala. Ali želi še kdo besedo? Gospod Pregelj, izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Dovolite mi, da na kratko pojasnim nekaj svojih pogledov, predvsem pa poglede oziroma nekakšne replike na poglede, ki so bili prej predstavljeni v razpravi. Dokument kot celota je sicer tak, kakršen je, osebno moram takoj poudariti, da mu ne dajem neke posebne teže, ker gre večinoma za dokaj posplošene definicije. Morda ima prav gospod Kopač, ki trdi, da smo verjetno poslanci preveč pozornosti posvetili tekstu. Tekst je v resnici malovreden, je splošen, večkrat celo zavaja. Verjetno je bistveni del tisti del, ki mu pravimo dohodkovni oziroma, kjer so tabelarično prikazane določene vrednosti, ki pa spet same po sebi ne pomenijo veliko, ni v ozadju nekega vsebinskega smisla.</p>
                  <p>V razpravi, predvsem v nastopu uvodničarjev je bilo danes nekje razvidno, pa tudi kasneje v izvajanjih posameznih poslancev in poslank, da nikakor ne uspemo razrešiti nekega temeljnega rebusa, če lahko tako rečem, ki se pojavlja vsako leto pred nami. Ta uganka oziroma ta problem je sestavljen iz treh osnovnih količin. Ena je razpoložljiv državni proračun, druga je potreba, taka ali drugačna (danes je bilo predvsem opozorjeno na socialne potrebe, na potrebe plač, ki jih mora proračun pokrivati, na potrebe raznih dodatkov in podobnega) in kot tretja potreba, na katero opozarja gospodarstvo, pa direktno tega ne pove, so potrebe kapitala.</p>
                  <p>Jasno je javno znana skrivnost, da je državni proračun tudi za to namenjen, da se velik del proračuna tako ali drugače prelije v razne oblike kapitala - tako tistega, ki je še v državnih podjetjih oziroma v bivših družbenih podjetjih kot že čisto zasebnih podjetjih. Kot glavni posrednik tega mehanizma - prelivanje denarja iz državnega proračuna v sfero zdaj že marsikje čisto zasebnega kapitala, je instrument, ki se imenuje sanacija - sanacija bank in podobnih zadev in preko tega instrumenta se mimo potreb sociale, mimo socialnega pakta veselo prelivajo sredstva v to sfero in kadar se ne, se jasno ta sfera tako ali drugače oglasi, ugotovi, da marsikaj ne bo šlo v redu, da bo večja inflacija ipd. Ne bi našteval. Danes je bilo tega že dovolj povedanega.</p>
                  <p>Dodal bi samo še eno. Nobena vlada ne bo odkrila Amerike, niti ne bo naredila iz peska zlata, dokler ne bo našla rešitve, da se ta proces, ki očitno traja in teče v vseh državah, ne bo tako obrnil, da bo ta sanacija šla preko sociale. Torej, da se bodo sredstva državnega proračuna tako prelivala v kapitalno sfero, da bo pri tem tudi sociala, da bo tudi poraba, kot jo popularno imenujemo, imela kaj od tega. V nasprotnem primeru bodo razlike v državi med različnimi sloji državljanov, mislim tukaj predvsem na premoženjsko slojevitost, še naraščale, poglabljale se bodo socialne razlike, s tem se pa lahko tudi zgodijo določene črne napovedi, ki so jih nekateri pred mano že napovedovali.</p>
                  <p>Dovolite mi, da še pojasnim na kratko vlogo, ki jo je imel tukaj Odbor za infrastrukturo. Verjetno nikjer ni razvidno, da smo karkoli o tem govorili, pa smo porabili kar en cel popoldan in smo proračunski memorandum krepko premleli s strani svoje pristojnosti, pripravili tudi nekaj amandmajev (mislim, da jih je šlo najmanj za pet), jih poslali matičnemu odboru. Kakšne reakcije nismo doživeli. Največ kar uspem ugotoviti, da je nekaj amandmajev bilo le tako ali drugače vključenih med amandmaje Odbora za finance. Gre predvsem za amandmaje na poglavje državni proračun, in sicer na šesto alineo, kjer predlagamo, da se dodajo zraven še besede "skladno z okolje-varstvenimi zahtevami". Potem je amandma k sreči vključila na sedmo alineo skupina poslancev s prvo podpisanim doktor Šešerkom. In še en amandma pod točko 8, ki je pa amandma Odbora za finance, kjer v osmi alinei tega istega odstavka dodajamo, da gre pač pretežno za sanacijo naravnih nesreč. Tako da deloma smo bili upoštevani. Nismo bili pa upoštevani v eni od bistvenih dilem, ki smo jo imeli, in sicer ena je bila na poglavje politika javnih financ in osnovna razmerja v zvezi s financiranjem porabe v občinah, kjer smo ugotovili, da bo verjetno z zagotavljanjem proračunskih sredstev za sedanje naloge občin verjetno težko kriti tudi naloge občin, ki ne bodo več take, kot so sedanje, ampak drugačne in smo to v svojem amandmaju opozorili. Žal je to ostalo brez odziva.</p>
                  <p>V poglavju državni proračun se je pa na odboru odvila izredno poglobljena debata v zvezi s četrto alineo prvega odstavka, kjer je zapisano dobesedno takole: "izvajanje sprejetih nacionalnih programov na posameznih področjih le v okvirih, kot jih omogoča globalna bilanca javnega financiranja za leto 1995". In tukaj je, poglejte, v tako skopih besedah dobesedno Vlada s tako določbo oziroma s tako definicijo obrnila na glavo celoten sistem nacionalnih programov, ki vemo, da so to v resnici programi za daljše obdobje, tudi za več let ali pa celo deset let, da gre za dejansko uzakonitev določene porabe, ki ji mora slediti vsakoletni proračun. In ta globalna bilanca javnega financiranja za leto 1995 pomeni, da lahko celo z določenim nacionalnim programom ali zakonom določene obveznosti vsakoletno spreminjamo s tem proračunskim dokumentom; kar je tudi v pravnem smislu nekoliko vprašljivo oziroma dobesedno razvrednoti celotno smiselnost nacionalnih programov. Na to smo opozorili. Žal na to nismo dobili nobenega odziva in tudi ne vem, če ga bomo danes v tej razpravi. Stališče odbora je bilo pač tako, da je predlagal, da se ti okviri ne določajo oziroma mi smo predlagali črtanje tega dela, ki se nanaša na globalno bilanco in smo predlagali, da ostane le izvajanje sprejetih nacionalnih programov. Resnica je ta, da je teh nacionalnih programov zaenkrat še zelo malo in se šele sprejemajo, verjetno pa je tukaj ena od bistvenih dilem razvoja in nekoliko dolgoročnejšega načrtovanja ekonomskega stanja te države ne zgolj v luči enega leta ali pa celo obdobja samo ene vlade.</p>
                  <p>To so bila bistvena opozorila, ki sem jih želel povedati in se vam zahvaljujem za pozornost. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Ugotavljam, da ne in zaključujem razpravo. Glasovanje bomo opravili jutri, vendar po glasovanju, ki se tiče točke dnevnega reda volitve in imenovanja, kjer gre ob devetih zjutraj, najprej, ko se dobimo, za tajno glasovanje. Torej jutri zjutraj ob devetih bomo najprej opravili glasovanje točke dnevnega reda volitve in imenovanja, potem pa nadaljujemo z 2. točko dnevnega reda. Za danes hvala lepa in nasvidenje.</p>
               </sp>
               <stage>(SEJA JE BILA PREKINJENA 8. DECEMBRA 1994 OB 17.00 URI IN</stage>
               </div>
      </body>
  </text>
</TEI>
