<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">A3BBD912417047F2C1257832004838EC</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=A3BBD912417047F2C1257832004838EC</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <stage>SE JE NADALJEVALA 26. OKTOBRA 1995 OB 10.10 URI.)</stage>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Spoštovane kolegice poslanke, spoštovani kolegi poslanci, gospe in gospodje! Pričenjam nadaljevanje 35. seje Državnega zbora Republike Slovenije.</p>
                  <p>Obveščen sem, da so zadržani in se današnje seje ne morejo udeležiti naslednje poslanke in poslanci: dr. Bojan Korošec, Feri Horvat, dr. Dušan Bavdek, dr. Peter Tancig, Peter Petrovič, Štefan Matuš, Ivan Oman, Rafael Kužnik, Janez Vindiš, Breda Pečan, Maria Pozsonec, Jožef Kopše za popoldanski del seje, Borut Pahor, mag. Marjan Šetinc, Gabrijel Berlič, Tone Partljič za popoldanski del seje, Rudi Moge in Ciril Pucko prav tako za popoldanski del seje. Vse ostale prosim, da ugotovimo prisotnost v dvorani. Prosim, da zasedete svoja mesta. Ugotavljamo prisotnost v dvorani! Še vedno ugotavljamo prisotnost v dvorani! (65 prisotnih.) Zbor je sklepčen in lahko odloča.</p>
                  <p>Na to sejo sem vabil predstavnike Vlade Republike Slovenije in jih lepo pozdravljam.</p>
                  <p>Današnje nadaljevanje 35. seje Državnega zbora bomo pričeli z obravnavo včeraj prekinjene</p>
                  <p>37. točke dnevnega reda - to je program razvoja gozdov v Sloveniji.</p>
                  <p>Za tem bomo prišli na obravnavo 38. točke dnevnega reda - to je predlog zakona o lovstvu, nato prekinjene 14. točke - to  je predlog zakona o gospodarjenju s počitniškimi kapacitetami Slovenskih železnic in sicer na tretjo obravnavo v okviru hitrega postopka, ter nato po dnevnem redu dalje.</p>
                  <p>Odpiram včeraj prekinjeno <title>37. TOČKO DNEVNEGA REDA - PROGRAM RAZVOJA GOZDOV V SLOVENIJI</title>.</p>
                  <p>Smo na strani 13 poročila, pri poglavju 4.15. Smo pri amandmaju pod točko 2. Želi kdo besedo? Kolegice in kolegi, prosim za malo več pozornosti. Želi kdo besedo o amandmaju? (Ne.)</p>
                  <p>Dajem amandma na strani 13 pod točko 2 v okviru poglavja 4.15 na glasovanje. Amandma predlaga odbor. Vlada ne podpira. Ugotovimo sklepčnost!  (49 prisotnih.)</p>
                  <p>Kdo je za? (33 poslancev.) Je kdo proti? (3 poslanci.)</p>
                  <p>Ugotavljam, da smo amandma sprejeli.</p>
                  <p>Na glasovanje in v razpravo dajem amandma pod točko 3. Predlagatelj je odbor. Vlada podpira. Želi kdo besedo? (Ne.) Ugotovimo sklepčnost! (56 prisotnih.)</p>
                  <p>Kdo je za? (34 poslancev.) Je kdo proti? (2 poslanca.)</p>
                  <p>Ugotavljam, da smo tudi ta amandma sprejeli.</p>
                  <p>In smo pri poglavju 4.16 - inšpekcija v gozdovih in gozdnem prostoru. Imamo amandmaje. Želi kdo besedo o amandmajih k poglavju 4.16. (Ne.) Prehajamo na glasovanje.</p>
                  <p>Amandma pod točko 1 predlaga Odbor za kmetijstvo in gozdarstvo. Vlada podpira. Ugotovimo sklepčnost! (50 prisotnih.)</p>
                  <p>Kdo je za? (37 poslancev.) Je kdo proti? (Nihče.)</p>
                  <p>Ugotavljam, da smo amandma sprejeli.</p>
                  <p>Amandma pod točko 2 predlaga odbor. Vlada podpira. Ugotovimo sklepčnost! (39 prisotnih.) Ugotovimo sklepčnost in prosim za malo več pozornosti! (47 prisotnih.)</p>
                  <p>Kdo je za? (37 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Pod točko 3 imamo amandma. Predlagatelj odbor. Vlada podpira. Ugotovimo sklepčnost! (54 prisotnih.)</p>
                  <p>Kdo je za? (32 poslancev.) Je kdo proti? (1 poslanec.)</p>
                  <p>Ugotavljam, da smo amandma pod točko 3 sprejeli.</p>
                  <p>Amandma pod točko 4 na stani 14. Predlagatelj je odbor. Vlada ga podpira in amandma je redakcijske narave. Želi kdo besedo? Ugotovimo sklepčnost! (51 prisotnih.)</p>
                  <p>Kdo je za? (30 poslancev.) Je kdo proti? (Nihče.)</p>
                  <p>Ugotavljam, da smo amandma sprejeli.</p>
                  <p>Smo na strani 14 pregleda. Poglavje 4/17 - izobraževanje in gozdarski strokovni kadri. Imamo amandmaje od točke 1 do 5. Želi kdo besedo o teh amandmajih?</p>
                  <p>Gospod Franc Potočnik, izvolite.</p>
               </sp>   
               <sp>   
                  <speaker>FRANC POTOČNIK:</speaker>
                  <p>Spoštovani! K tej točki so vloženi štirje amandmaji. Če dovolite, bi šel od zadnjega proti prvemu, ker zadnje tri naprej povem, podpiram, prvega pa ne, zato bom tudi obrazložil, zakaj ne. Četrti je pravzaprav redakcijski, o njem niti ni potrebno razpravljati.</p>
                  <p>Tretji amandma mislim, da ga je potrebno podpreti, ker govori: "po diplomskem, specialističnem, magistrskem študiju in doktoratu je potrebno organizirati tudi kot interdisciplinarni študij s področja ohranjanja in sonaravnega gospodarjenja z vsemi obnovljivimi naravnimi viri." Mislim, da je ta amandma zelo dober, v nasprotju s prvim, ki sicer govori približno o isti temi, ampak govori o srednjem šolstvu.</p>
                  <p>Potem drugi amandma, ki pravi: "V poklicnih in srednjih kmetijskih šolah naj se v programe uvede tudi temeljna vsebina s področja gozdarstva." Mislim, da je to za področje delovanja, za katerega se pač tisti, ki zaključijo srednjo kmetijsko šolo, usposabljajo, da je zelo pomembno, da imajo tudi znanje s področja gozdarstva.</p>
                  <p>Potem je pa tukaj prvi amandma, ki govori takole: "Treba je oblikovati ustrezni učni program za štiriletno srednjo šolo s posebnim poudarkom za nadaljnji študij na področju gospodarjenja z obnovljivimi, naravnimi viri." Potem pa, če preberemo obrazložitev, ki govori, da je to potrebno zato, da se bodo lahko tisti, ki bodo to srednjo šolo uspešno končali, neposredno zaposlili na področju gozdarstva, kmetijstva, lovstva, ribištva, turizma, opravljanja zavarovalnih območij in tako dalje, hkrati pa naj bo to priprava za študij na fakulteti. To je pravzaprav tudi sprto z logiko šolske zakonodaje, ki jo imamo sedaj v tretjem branju, pri katerem pač pri zakonu o gimnazijah pravi takole: "Ta zakon ureja izobraževanje v splošnih in strokovnih gimnazijah, ki omogoča po opravljeni maturi nadaljevanje izobraževanja v visokem šolstvu" - in tako naprej. V drugem členu v eni od alinei piše, kateri so cilji in naloge gimnazije, da zbuja</p>
                  <p>zavest odgovornosti za naravno okolje in lastno zdravje. Potem pa imamo zakon o poklicnem in strokovnem izobraževanju, v katerega naj bi takšna srednja šola tudi spadala. Ta zakon ureja izobraževanje za pridobitev in izpopolnjevanje javno veljavne poklicne in strokovne izobrazbe na ravni nižjega, srednjega in višjega izobraževanja. Torej, da bi mi ustanavljali še eno srednjo šolo, ki bo vzgajala recimo lovske, pa ribiške čuvaje itn., se mi ne zdi umestno in tudi mislim, da naša država ni tako bogata, da bi si lahko to privoščila. Za področje gozdarstva in kmetijstva tako ali tako imamo srednje in nižje šole, kmetijske in gozdarske. Res je, da bi lahko v okviru teh šol tudi nekaj več poudarka dali temu sonaravnemu gospodarjenju, medtem ko bi pa recimo razne ribiške čuvaje, pa lovske čuvaje itn., izobraževali v dodatnih programih, bodisi v okviru srednje šole ali po srednji ali pa v višji ali pa visoki strokovni šoli. Skratka, mislim, da bi posebno šolo za to čuvanje okolja ustanovili na srednji stopnji, ni sprejemljivo in zato prvega amandmaja pač ne morem podpreti in pričakujem tudi, da tudi ostali ne bodo, saj je ne nazadnje dikcija tega tudi v nasprotju s tema dvema zakonoma s področja šolstva, ki sem ju prej citiral.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Ferlin, izvolite.</p>
               </sp>
               <sp>
                  <speaker>MAG. FRANC FERLIN:</speaker>
                  <p>Hvala lepa, gospod podpredsednik. Spoštovani zbor! Naj pojasnim, da ta usmeritev ni v nasprotju s šolsko zakonodajo. Ta usmeritev samo priporoča. Zaradi tega je velelna oblika, torej je oblika "treba bi bilo", ne "mora se", priporoča, da oblikuje tak ustrezni program. Mimogrede, tak program, predlog takega programa je, recimo, na gozdarski srednji šoli že bil pripravljen in čaka oziroma bo, če bo sprejet, potem po ustrezni zakonodaji. Torej ne gre za novo šolo, gre samo za temu prilagojen učni program. Gre pravzaprav za sintezo teh področij obnovljivih naravnih virov na srednješolskem nivoju, zato na vsak način smatramo, da ga je koristno uvesti. Je pa po pogovorih na vsak način tudi v interesu Ministrstva za šolstvo, da se kaj takega oblikuje. Ne pa kot posamezna, kot posebna šola. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? (Ne.) Prehajamo na odločanje. Najprej dajem na glasovanje amandma na strani 14, poglavje 4.17 pod točko 1. Predlagatelj je Vlada, odbor podpira amandma. Ugotovimo sklepčnost! (54 prisotnih.)</p>
                  <p>Kdo je za? (25 poslancev.) Je kdo proti? (16 poslancev.)</p>
                  <p>Ugotavljam, da amandma... Proceduralno, gospod Sašo Lap. Izvolite.</p>
               </sp>
               <sp>
                  <speaker>SAŠO LAP:</speaker>
                  <p>Gospod podpredsednik. Jaz bi prosil, trikrat, ne glede na rezultat, sem poskušal in ne gori lučka oziroma tudi gor gledam, ni registriralo. Bil sem proti.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Mislim, da je treba, da ponovimo glasovanje in dajem proceduralni predlog, da se glasovanje ponovi. V kolikor pa naprava ne bo delovala, bomo seveda naredili odmor in sejo prekinili.</p>
                  <p>Na glasovanje dajem proceduralni predlog, da se glasovanje o tem amandmaju pod točko 1 ponovi. Ugotovimo sklepčnost! (53 prisotnih.)</p>
                  <p>Kdo je za? (44 poslancev.) Je kdo proti? (1 poslanec.)</p>
                  <p>Ugotavljam, da je predlog sprejet.</p>
                  <p>Gospod Lap, ali glasovalna naprava deluje? Prav.</p>
                  <p>Na glasovanje dajem amandma pod točko 1. Ugotovimo sklepčnost! (57 prisotnih.)</p>
                  <p>Kdo je za? (32 poslancev.) Je kdo proti? (19 poslancev.)</p>
                  <p>Ugotavljam, da je amandma sprejet. Tudi naprava deluje.</p>
                  <p>Na glasovanje dajem amandma pod točko 2. Amandma predlaga odbor, Vlada podpira. Ugotovimo sklepčnost! (50 prisotnih.)</p>
                  <p>Kdo je za? (37 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Na glasovanje dajem amandma pod točko 3. Predlagatelj je Vlada. Odbor podpira. Ugotovimo sklepčnost! (49 prisotnih.)</p>
                  <p>Kdo je za? (36 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Na glasovanje dajem amandma pod točko 4. Predlagatelj je Vlada, odbor podpira. Ugotovimo sklepčnost! (46 prisotnih.)</p>
                  <p>Kdo je za? (32 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Na glasovanje dajem zadnji amandma k poglavju 4.17 pod točko 5. Predlagatelj je Odbor za kmetijstvo. Vlada podpira. Ugotovimo sklepčnost! (50 prisotnih.)</p>
                  <p>Kdo je za? (33 poslancev.) Je kdo proti? (2 poslanca.)</p>
                  <p>Ugotavljam, da smo tudi ta amandma sprejeli.</p>
                  <p>Smo pri poglavju 4.18, na strani 15. Pod točko 1 imamo amandma, ki ga predlaga odbor. Vlada podpira. Želi kdo besedo? (Ne.)</p>
                  <p>Amandma dajem na glasovanje. Ugotovimo sklepčnost! (50 prisotnih.)</p>
                  <p>Kdo je za? (34 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Smo pri poglavju 4/19. Imamo dva amandmaja. Pot točko ena je predlagatelj odbor. Vlada podpira. Amandma je redakcijske narave. In pod točko dva. Predlagatelj odbor. Vlada podpira. Želi kdo besedo?</p>
                  <p>Amandma pod točko 1 dajem na glasovanje. Ugotovimo sklepčnost! (46 prisotnih.)</p>
                  <p>Kdo je za? (34 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>In pod točko 2. Amandma predlaga odbor. Vlada podpira. Ugotovimo sklepčnost! (47 prisotnih.)</p>
                  <p>Kdo je za? (33 poslancev.) Je kdo proti? (1 poslanec.)</p>
                  <p>Ugotavljam, da smo amandma sprejeli.</p>
                  <p>Smo pri poglavju 4/20 - financiranje gozdarstva. Imamo amandmaje od točke 1 do 5.</p>
                  <p>Želi kdo besedo? Gospod Zupanec. Izvolite.</p>
               </sp>
               <sp>
                  <speaker>DR. JANEZ ZUPANEC:</speaker>
                  <p>Hvala za besedo, predsedujoči. Kolegice in kolegi poslanci! Ne podpiram amandmaja pod številko 5, ker nam, "holcerjem", ni jasno stališče Vlade, da se izvedba nalog uresničuje v skladu s proračunskimi možnostmi, ker gre vendar to za trajni, konstantni program razvoja gozdov. Samo nekaj je konstant, tako kot sta sončni vzhod in zahod konstanta, in zrak in tla in vlaga in vse večje površine naših gozdov, kajti ozračje bo postalo vse bolj prijazno našim gozdovom in trajna javna gospodarska služba in seveda dolgoročni programi. Vlade se bodo menjale, gozdovi in javna gozdarska služba in vsi pogoji bodo pa ostali. Zato vam priporočam, da v skladu s stališčem odbora tega amandmaja pod številko 5 ne podprete. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Prehajamo na odločanje.</p>
                  <p>Najprej dajem na glasovanje amandma pod točko 1. Poglavje 4/20 imate na strani 15, pod točko ena. Predlagatelj je Vlada. Odbor podpira. Ugotovimo sklepčnost! (48 prisotnih.)</p>
                  <p>Kdo je za? (33 poslancev.) Je kdo proti? (3 poslanci.)</p>
                  <p>Ugotavljam, da smo amandma sprejeli.</p>
                  <p>Amandma pod točko 2 predlaga Odbor za kmetijstvo in gozdarstvo. Vlada podpira. Želi kdo besedo? Ugotovimo sklepčnost! (45 prisotnih.) Ugotovimo sklepčnost! (51 prisotnih.)</p>
                  <p>Kdo je za? (34 poslancev.) Je kdo proti? (1 poslanec.)</p>
                  <p>Ugotavljam, da smo amandma sprejeli.</p>
                  <p>Pod točko 3 predlaga amandma odbor. Vlada podpira. Ugotovimo sklepčnost! (51 prisotnih.)</p>
                  <p>Kdo je za? (32 poslancev.) Je kdo proti? (2 poslanca.)</p>
                  <p>Ugotavljam, da smo amandma sprejeli.</p>
                  <p>Amandma pod točko 4 predlaga odbor, Vlada podpira. Ugotovimo sklepčnost! (48 prisotnih.)</p>
                  <p>Kdo je za? (37 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Na strani 16 imamo amandma pod točko 5, predlagatelj je Vlada, odbor ne podpira. Ugotovimo sklepčnost! (49 prisotnih.)</p>
                  <p>Kdo je za? (15 poslancev.) Je kdo proti? (23 poslancev.)</p>
                  <p>Ugotavljam, da amandma ni sprejet.</p>
                  <p>Smo pri poglavju 4.21 - davčna politika. Imamo en amandma, predlagatelj je odbor, Vlada podpira. Želi kdo besedo? (Ne.) Ugotovimo sklepčnost! (49 prisotnih.)</p>
                  <p>Kdo je za? (33 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Na glasovanje dajem četrti del v celoti. Ugotovimo sklepčnost! (51 prisotnih.)</p>
                  <p>Kdo je za? (31 poslancev.) Je kdo proti? (4 poslanci.)</p>
                  <p>Ugotavljam, da smo četrti del sprejeli.</p>
                  <p>Na glasovanje dajem še naslov. Ugotovimo sklepčnost! (50 prisotnih.)</p>
                  <p>Kdo je za? (37 poslancev.) Je kdo proti? (3 poslanci.)</p>
                  <p>Ugotavljam, da smo naslov sprejeli.</p>
                  <p>In še sklep, da program za tretjo obravnavo pripravi predlagatelj in dajem takšen sklep na glasovanje. Ugotovimo sklepčnost! (55 prisotnih.)</p>
                  <p>Kdo je za? (34 poslancev.) Je kdo proti? (1 poslanec.)</p>
                  <p>Ugotavljam, da smo takšen sklep sprejeli.</p>
                  <p>In še drugi sklep, ki ga predlaga matično delovno telo, da obravnavamo program v skladu z drugim odstavkom 194. člena poslovnika. Dajem tudi takšen sklep na glasovanje. Ugotovimo sklepčnost! (53 prisotnih.)</p>
                  <p>Kdo je za? (30 poslancev.) Je kdo proti? (7 poslancev.)</p>
                  <p>Ugotavljam, da smo tudi takšen sklep sprejeli.</p>
                  <p>S tem zaključujem 37. točko dnevnega reda.</p>
                  <p>Prehajamo na <title>38. TOČKO DNEVNEGA REDA - PREDLOG ZAKONA O LOVSTVU</title>, ki ga je predlagal gospod Ivan Oman in gospod Ivan Oman predlaga proceduralni sklep, da se predlog o lovstvu prestavi na eno od naslednjih sej Državnega zbora.</p>
                  <p>Takšen sklep dajem na glasovanje. Predlog proceduralnega sklepa je zaradi bolezni predlagatelja. Ker je pa proceduralni sklep, pa ni obrazložitve glasu. Ugotovimo sklepčnost! (59 prisotnih.)</p>
                  <p>Kdo je za? (36 poslancev.) Je kdo proti? (6 poslancev.)</p>
                  <p>Ugotavljam, da je predlog sprejet.</p>
                  <p>S tem zaključujem 38. točko dnevnega reda.</p>
                  <p>Prehajamo na <title>14. TOČKO DNEVNEGA REDA - TRETJA OBRAVNAVA PREDLOGA ZAKONA O GOSPODARJENJU S POČITNIŠKIMI KAPACITETAMI SLOVENSKIH ŽELEZNIC</title>, ki ga obravnavamo po hitrem postopku. Bom počakal nekaj časa, da si lahko pripravite gradivo. Imamo amandma k 1. členu skupine poslancev, ki so tudi predlagatelji zakona. Državni zbor je zahteval tudi mnenje matičnega delovnega telesa. Gospod Rejc, želite besedo? Izvolite.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani podpredsednik, gospe in gospodje! Komisija za spremljanje nadzora lastninskega preoblikovanja družbene lastnine je včeraj na svoji 75. seji obravnavala predlagani amandma in seveda v okviru tretje faze obravnave tega zakona tudi predlagala svoj amandma, ki pomeni nekako uskladitev določenih spornih točk tega amandmaja in uskladitev skladno s Sekretariatom za zakonodajo in pravne zadeve. Vi veste, da smo v nadaljevanju seje ob tej točki tudi govorili o tem, da se določene stvari ne ujemajo in sedaj stvari stojijo tako, da so ta počitniška sredstva, ki niso bila v obliki zakona, ki je urejeval gospodarjenje s Slovenskimi železnicami in urejevanje organizacije, člen 15, ni seveda pokril počitniških zmogljivosti. Da bi to uredili, na njihov predlog seveda, delniške družbe, so poslanci predlagali to rešitev. Sedaj pa, skladno tudi s poslovnikom in skladno tudi s pravnim redom, je nekako tako določeno, kot tukaj stoji amandma komisije. Ta amandma pravi, da preidejo te počitniške kapacitete v last Republike Slovenije in seveda Republika Slovenija potem odda, izroči v gospodarjenje javnemu podjetju itn., izhajajoč iz tistega, kar so tudi prej v amandmaju nakazali. S tem je, kot sta sekretariat in seveda tudi komisija po dokaj vroči razpravi ugotovila, da bi nekako to bilo prav in seveda je tudi v bistvu model za morebitne druge primere, ki tega niso uredili in predlagam, da ta amandma, ki ga je včeraj komisija soglasno sprejela, tudi podprete in s tem seveda uredimo to zadevo glede počitniških kapacitet, ki naj z njimi gospodarijo v javnem podjetju Slovenske železnice. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Izidor Rejc. Želi besedo predstavnik sekretariata? (Ne želi.) Želijo besedo predlagatelji? Predstavnik predlagateljev? Gospod Malovrh, izvolite.</p>
               </sp>
               <sp>
                  <speaker>JURIJ MALOVRH:</speaker>
                  <p>Spoštovani predsedujoči, poslanke in poslanci! Mislim, da je Komisija za lastninsko preoblikovanje dejansko sprejela neke vrste salomonski sklep, ki rešuje to zadevo, kajti pri sprejemu zakona o načinu upravljanja in financiranja prometa na obstoječi železniški mreži, katerega smo sprejeli konec leta 1993, so bile v 19. in 20. členu izvzete počitniške kapacitete iz lastnine Slovenskih železnic. Glede na to, da so Slovenske železnice tako ali tako posredno v lasti države, mislim, da je ta amandma, ki ga je komisija sprejela, pametno tudi podpreti. V kolikor pa ta amandma ni sprejet, potem bi predlagal, da se sprejme amandma skupine poslancev, katere prvo podpisani sem jaz. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Malovrh, predstavnik predlagateljev. Želi besedo Vlada? Želi besedo kdo od poslank, poslancev? (Nihče.) Ker imamo dva amandmaja, bomo najprej glasovali o amandmaju matičnega delovnega telesa. V kolikor bo ta amandma sprejet, je amandma skupine poslancev brezpredmeten. Želi kdo besedo o amandmaju odbora? (Ne.) Dajem amandma odbora k 1. členu na glasovanje. Ugotovimo sklepčnost! (48 prisotnih.)</p>
                  <p>Kdo je za? (39 poslancev.) Je kdo proti? (Nihče.)</p>
                  <p>Ugotavljam, da smo amandma sprejeli.</p>
                  <p>Amandma skupine predlagateljev je s tem brezpredmeten. Sekretariat sprašujem, ali je potreben še kakšen uskladitveni amandma? (Ni potreben.) Želi kdo še obrazložiti glas pred zakonom v celoti, ko bomo glasovali o zakonu v celoti? (Ne.)</p>
                  <p>In zakon v celoti dajem na glasovanje. Ugotovimo sklepčnost! (45 prisotnih.) V dvorani nas je več. Lepo prosim, da vsi potrdite prisotnost. Ugotovimo sklepčnost! (47 prisotnih.)</p>
                  <p>Kdo je za? (46 poslancev.) Je kdo proti? (1 poslanec.)</p>
                  <p>Ugotavljam, da smo zakon sprejeli.</p>
                  <p>Imamo še dodatni sklep, ki ga predlaga poslanska skupina SND: "Vlada naj v roku 6 mesecev po sprejetem predlogu zakona pripravi predlog zakona, s katerim bo sistemsko rešilo probleme v zvezi z opravljanjem uporabe in gospodarjenjem s sredstvi počitniških kapacitet na vseh področjih gospodarske infrastrukture, zlasti na področju elektrogospodarstva, premogovništva, poštne dejavnosti, železarstva in tako dalje." Ugotovimo sklepčnost! (46 prisotnih.)</p>
                  <p>Kdo je za? (17 poslancev.) Je kdo proti? (19 poslancev.)</p>
                  <p>Ugotavljam, da predlog sklepa ni sprejet.</p>
                  <p>S tem zaključujem to točko dnevnega reda.</p>
                  <p>Prehajamo na naslednjo točko dnevnega reda, na <title>36. TOČKO DNEVNEGA REDA - PREDLOG ZAKONA O SPREMEMBAH IN DOPOLNITVAH STANOVANJSKEGA ZAKONA  - DRUGA OBRAVNAVA</title>.</p>
                  <p>Predlog zakona je v obravnavo zboru predložila Vlada Republike Slovenije s sopredlagateljema gospo Danico Simšič in gospodom Tonetom Peršakom.</p>
                  <p>Želi besedo predstavnik Vlade? (Ne želi.) Želita sopredlagatelja besedo? Gospod Tone Peršak. Izvolite.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci! Kot že ob prvi obravnavi, lahko tudi ob drugi obravnavi ugotovimo, da je za stanovanjski zakon, ki smo ga sprejeli pred sedaj že kar precej časa, toliko vprašanj, kot jih je poskušal zapreti, če lahko tako rečem, tudi odprl, kar je povzročilo to, da se sedaj že drugič ali tretjič dopolnjuje oziroma spreminja. Rad bi rekel potem to, da je, čeprav smo mi v prvo obravnavo vložili relativno skromen zakon, zakon od prve do druge obravnave v skladu s sklepi zbora seveda precej narasel tudi po številu členov. V zakon so prišle tudi nekatere stvari, ki so sporne ali pa neuresničljive in v skladu s tem je zakon pač pripravljen, tako kot so sklepi zbora nalagani, na odboru in v sodelovanju z Vlado pa je potem prišlo do kar nekaj amandmajev, ki predlagajo zdaj črtanje posameznih členov. Gre za enega ali dva taka primera, kjer se tudi midva kot prvotna predlagatelja strinjava, da se členi črtajo. Gre zlasti za tisti člen, ki govori o obveznih periodičnih inšpekcijskih pregledih, predvsem ta, medtem ko nekatere stvari, ki so v zakonu, to je zlasti tiste, ki zadevajo skupnosti stanovalcev, ki zadevajo predvsem to področje, smo pa z Vlado, tako vsaj upam, dosegli kompromis, ker imate notri amandmaje, ki jih po eni strani vlaga Vlada po drugi strani pa midva kot prvotna predlagatelja. Oboji smo pripravljeni svoje amandmaje, kot pravim, upam, da to še drži, umakniti na račun amandmajev, ki jih predlaga Odbor za infrastrukturo in tudi vas prosim, da amandma, ki zadeva skupnosti stanovalcev in ki ga predlaga Odbor za infrastrukturo, podpremo. Midva bova svoj amandma umaknila, mislim pa, da tudi Vlada svojega umika. Sicer predlagam, da podprete vse tiste amandmaje, ki jih predlaga Odbor za infrastrukturo, ker so pravzaprav usklajeni. Glede ostalih amandmajev, zlasti tistih, ki so bili vloženi kasneje in do katerih se odbor ni opredeljeval, bo pa Vlada povedala svoje mnenje. Odpirajo vprašanja, ki so nedvomno relevantna, ki bi jih bilo treba rešiti, je pa seveda vprašanje, ali jih je mogoče res rešiti že sedaj na tak način. Ponovno bi pa rekel za konec to, da se ukvarjamo s tematiko, v katero bo prav gotovo zagristi, kot se temu reče in ta zbor je že sprejel sklep in naložil Vladi, da se vsaj nekaterih vprašanj še loti, čim bo ta zakon sprejet. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Predlog je obravnaval Odbor za infrastrukturo in okolje kot matično delovno telo. Želi poročevalec besedo? (Ne.) Želi besedo predstavnik sekretariata? (Ne želi.) Prehajamo na obravnavo in odločanje o posameznih členih predloga. Predlagam, da sprejmemo proceduralni sklep, da skladno s poslovnikom zadnje alinee 189. člena o vseh amandmajih, h katerim niso vloženi amandmaji, glasujemo skupaj na koncu. Opozarjam vas, da je proceduralni sklep sprejet, če temu ne nasprotuje tretjina poslancev. Ugotavljamo prisotnost v dvorani. Prosim, da zasedete svoja mesta in potrdite prisotnost. Prosim, da potrdite svojo prisotnost v dvorani in prosim tudi kolegice in kolege, ki so v avli, da pridejo v dvorano. Ugotovimo sklepčnost! (42 prisotnih.) Kolegice in kolegi, prosim, da potrdite svojo prisotnost v dvorani! (42 prisotnih.) Kolegice in kolegi, prosim, da potrdite svojo prisotnost. Vse, ki pa niso v dvorani, pa prosim, da zasedejo svoja mesta v dvorani, zato ker se zasedanje Državnega zbora odvija v dvorani. Vse ostale obveznosti, ki jih imamo, so v skladu s poslovnikom odložene za čas, ko je zasedanje Državnega zbora in so zatorej neupravičene. Prosim vse, ki so v Državnem zboru, da pridejo v dvorano in da sodelujejo pri zasedanju Državnega zbora! Še vedno ugotavljamo prisotnost! (45 prisotnih.) Počakal bom 5 minut, potem bomo ponovno glasovali. Glasujemo pa o proceduralnem predlogu, da se na koncu glasuje o vseh tistih členih, katerim niso bili vloženi amandmaji, skupaj. Proceduralni predlog je sprejet, če temu ne nasprotuje več kot tretjina poslank in poslancev. Še vedno ugotavljamo prisotnost v dvorani! Ugotovimo sklepčnost! (50 prisotnih.)</p>
                  <p>Kdo je za? (44 poslancev.) Je kdo proti? (1 poslanec.)</p>
                  <p>Ugotavljam, da je predlog sprejet.</p>
                  <p>V razpravo dajem 1. člen in amandmaje k 1. členu, ki jih je 7. Imate jih v pregledu amandmajev.</p>
                  <p>Prvega predlaga poslanska skupina Združene liste. Odbor ne podpira, vendar odbor vsebino amandmaja povzema v svojem amandmaju k istemu členu. Imamo amandma pod točko 2, ki ga predlaga odbor. Pod točko 3 imamo amandma, ki ga predlaga Vlada. Napovedan je umik. Pod točko 4 imamo amandma poslanske skupine Demokratske stranke, napovedan umik. Pod točko 5 je predlagatelj amandmaja odbor. Pod točko 6 je predlagatelj poslanska skupina Demokratske stranke. Odbor podpira. In pod točko 7, poslanska skupina oziroma skupina poslancev s prvopodpisanim gospod Jožetom Leničem.</p>
                  <p>Imamo pa še dva amandmaja, ki ju nimate v pregledu. Prvega predlaga poslanska skupina Združene liste socialnih demokratov. Amandma na amandma k 1. členu je to. To je amandma na amandma odbora k spremembam in dopolnitvam stanovanjskega zakona;</p>
                  <p>je amandma na amandma k 1. členu. Za besedilom "in tisti sorodnik do drugega dednega reda" se vstavi pomišljaj in besedilo "vnuki, bratje in sestre". Ostalo besedilo amandmaja se nadaljuje. To je en amandma na amandma. In imamo amandma na amandma odbora k 1. členu. Poslanska skupina Slovenske ljudske stranke je predlagatelj. V amandmaju Odbora za infrastrukturo in okolje se v tretji vrstici pred besedo "pravna" doda beseda "neprofitna", v zadnji vrstico pa se za besedama "registrirana za" dodata besedi "gospodarjenje in".</p>
                  <p>Želi kdo o teh treh amandmajih na amandma in o amandmajih k 1. členu in v 1. členu besedo? Gospod Potrč.  </p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Jaz bi najprej v imenu poslanske skupine rad rekel, da sem vesel, da je Odbor za infrastrukturo in okolje smiselno podprl naš amandma. Gre za spoznanje, da je ob nejasnih rešitvah v zakonu in ob sodni praksi, ki je na tej podlagi nastala, res prišlo do tega, da je prihajalo do posameznih krivic ob nejasnem pojmu, kdo od dalj časa trajajoče ekonomske skupnosti lahko v primeru smrti vstopi v pravico biti potem naprej najemnik stanovanjske pravice in eventualno tudi upravičenec do odkupa stanovanja. Da ne bi prihajalo do, bom rekel po domače, delitve glasov in ker v osnovi naš amandma odbor povzema, čeprav ga nekoliko ožje, mi umikamo amandma pod točko 1.</p>
                  <p>Prosimo pa, da ste pozorni do našega dopolnilnega amandmaja, ki ima edini cilj, da bi se bližje opredelilo, kdo od drugega dednega reda je mišljen pri pravici vstopa. Naš predlog je vnuki, bratje in sestre, to je res precizacija, mislim pa, da je zaradi nejasnosti zelo koristna in skoraj da nujna, sicer se bo lahko ponovno v praksi pojavilo, da bodo nejasnosti s tem v zvezi in zdi se mi prav, da bi ta amandma na amandma matičnega delovnega telesa podprli. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Amandma pod točko ena je umaknjen. Želi še kdo besedo o teh amandmajih? Gospa Skukova. Prosim.</p>
               </sp>
               <sp>
                  <speaker>NADA SKUK:</speaker>
                  <p>Hvala za besedo. Ko smo prejeli ta amandma, ki ga je sedaj omenil gospod Potrč, smo želeli nekaj pojasnil v zvezi s tem, zato bi želela tudi tukaj še enkrat vprašati, ker nam ni čisto jasno, kakšen je namen, čeprav je v obrazlagi amandmaja rečeno, da gre za precizacijo. Jaz nisem takega mnenja, ker mislim, da samo besedilo amandmaja odbora že ni jasno, kaj se želi z njim doseči in sicer glede na besedilo: "in tisti sorodnik do drugega dednega reda, ki je na dan uveljavitve tega zakona stalno več kot dve leti živel v ekonomski skupnosti s prejšnjim imetnikom stanovanjske pravice." V povezavi z osnovnim stanovanjskim zakonom, kjer govori, "dalj časa živel", ta amandma ne rešuje, dobesedno govori ta 6. člen, "s katero živi v dalj časa trajajoči življenjski skupnosti". Mi menimo, da ta precizacija "več kot dve leti živi v ekonomski skupnosti", ravno tako nič bolj natančno ne določa, kolikšen je ta čas, ker več kot dve leti je zopet lahko, tri leta, dve in pol, pa en dan in tako dalje, isto kot "dalj časa trajajoči", tako da mogoče bi bilo bolj precizno, če se reče "najmanj dve leti", da se s tem omeji, da mora biti pač več kot dve leti, ne pa zopet pustiti presojo, kot je v osnovnem tekstu, če je bila želja tudi to izboljševati.</p>
                  <p>Potem pa še glede reševanja, kdo so tisti, ki poleg prvega dednega reda imajo še pravico do dedovanja. Mislimo, da tudi ni natančna formulacija oziroma bi želela razlago, kaj pomeni ta formulacija "do drugega dednega reda", ker če je bilo mišljeno rešiti vstopno pravico vnuka oziroma dediča, ki vstopi na mesto umrlega, bi bilo potrebno seveda samo upoštevati osnovni zakon o dedovanju. S to formulacijo, ki je pa dodatna z amandmajem Združene liste, pa mislim, da se s tem ne precizira, ampak se kvečjemu širi in se postavlja v neenak položaj nekatere dediče, seveda dedni red gre po vnukih, bratje in sestre so pa že drugi dedni red. Zato bi jaz za lažje razumevanje povedala formulacijo, ki bi nekako bolj jasno upoštevala vse te želje, če je bil to namen razjasniti ta amandma in pa tudi bolj precizno upoštevati termine samega dednega zakona in tudi osnovnega stanovanjskega zakona. Zato bi bilo verjetno bolje, če je bil namen, da se to izčisti, da bi se to besedilo glasilo na ta način: "in tisti sorodnik iz prvega dednega reda, ki deduje na podlagi vstopne pravice, ki je na dan uveljavitve tega zakona neprekinjeno najmanj dve leti živel v skupnem gospodinjstvu s prejšnjim imetnikom stanovanjske pravice." Namreč, tudi termin "ekonomska skupnost" mi ni znan. Kot vem, je v osnovnem besedilu zakona uporabljena terminologija "skupno gospodinjstvo", ne ekonomska skupnost, tako da menimo, da bi na ta način, kot sem sedaj prebrala besedilo, le nekako uskladili termine z osnovnimi zakoni o dedovanju in stanovanjskim zakonom in tudi res bolj precizno določali vse te termine. S tem amandmajem, kot je gospod Potrč razložil, da je to samo precizacija, jaz tega tako ne razumem, zato bi želela komentar tudi o teh mojih pripombah, ker možno je pa tudi še drugačne oblike tega besedila napisati, če je bil to namen in če ga prav razumemo, da se pravično omogoči dedovanje te stanovanjske pravice in da se ne bi koga preskočilo oziroma prizadelo. To je bistvo teh pripomb, da ne bi nekako prizadeli nekaterih dedičev, ker na primer lahko se zgodi, da imamo dva različna vnuka in nekomu je, recimo, starš umrli in ta ne bo mogel po starem očetu dedovati, tisti, ki pa ima še živega starša, pa bo lahko dedoval. To se pravi, bojimo se preskoka nekoga in to ne bi bilo pravično. Možno bi bilo pa tudi oblikovati besedilo na drug način. Jaz berem zato, ker je to težko besedno razložiti. Da bi razumeli, kaj hočem, bom prebrala tudi drugo verzijo in bi prosila, da o tem povedo mnenje seveda strokovnjaki, in sicer bi se dodal nov drugi odstavek, ki bi se glasil: "Ožji sorodniki po tem zakonu so tudi bratje in sestre in tisti sorodniki iz prvega dednega reda na podlagi vstopne pravice, ki so na dan uveljavitve tega zakona neprekinjeno najmanj dve leti živeli v skupnem gospodinjstvu s prejšnjim imetnikom stanovanjske pravice". Torej, da bi jasno bilo usklajeno z osnovnim zakonom o dedovanju in z osnovnim stanovanjskim zakonom, kjer so uporabljeni drugi termini, kot sem rekla "skupno gospodinjstvo" in pa bolj precizno, kaj pomeni do drugega dednega reda, ali je to tudi že drugi dedni red ali je samo ta vstopna pravica bila želena razlage oziroma vnašanja v to. In pa še glede časa opredelitve, koliko je to določen čas oziroma daljši čas, ali je to najmanj dve leti. Verjetno je bolj precizno, kot pa zopet več kot dve leti, ker kot sem rekla, je lahko 3 leta, 2 in pol in tako dalje. Res bi prosila, da sekretariat in predstavniki Vlade komentirajo te moje pripombe in v kolikor bi bilo potrebno, imamo seveda ta amandma napisan, da bi ga lahko predložili, ali pa, da Vlada ali predlagatelj lahko popravi. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Najprej ima besedo gospod Baškovič, potem gospod Potrč in gospod Peršak. Izvolite, gospod Baškovič, predstavnik sekretariata.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Jaz bi rad ob tem le opozoril na nekatere elemente, ki so že v razpravi pravzaprav prišli na dan, preden sem jaz dobil besedo, ker sem se prej priglasil. Mislim, da je treba to dobro pogledati, predvsem zato, ker eno je opredelitev volje družinskih članov v tem krogu stanovanjskega zakona in teh potreb, drugo je pa dedni red in ostale kombinacije. Tu moramo biti zelo pazljivi. Ker imamo različne rešitve, različna področja, lahko poljubne rešitve in če se to kombinira, je potem videti konsekvence. No, hočem reči, da v načelu mi lahko za potrebe stanovanjskega zakona specifično uredimo, kaj se šteje. Nismo vezani na kakšno drugo zakonodajo. In ta 6. člen, kakršen je sedaj, je v to smer šel, da je za potrebe tega zakona določil, kateri so ožji družinski člani, ki imajo s tem v zvezi pravico in položaj. Zdaj, z amandmaji se pa notri pripelje dedne rede iz sistema dedovanja. Tu pa nastajajo zdaj problemi in nejasnosti. Že tule, kot je bilo že opozorjeno, že sam amandma, ki govori "sorodnik do drugega dednega reda", ali je "do vključno drugega dednega reda"? Če je "do", potem je samo prvi dedni red! Ta je pa že sedaj dejansko v 6. členu, kot je napisano: to so starši, zakonec in tako naprej. Tako tega ni treba dodajati, ker je že v osnovnem besedilu naštet zakonec in tako naprej. Tako je to zdaj že vprašanje smisla dodajanja prvega dednega reda. Če bi bilo tako razumeti, "do", to pomeni "do vključno", pa pomeni zopet vprašanje, ali je mišljen celoten drugi dedni red po zakonu o dedovanju. Tu pa, poglejte, kaj vse pride v poštev! Drugi dedni red je zelo raznolik. So tisti iz prvega, ko rečem, elementa, razmerja, potem pa vsi, ki vstopajo, in tam pridejo celo notri vnuki, pravnuki, nadaljnji potomci, ki veljajo v primeru, če tega ni, pa onega ni, pa tretjega ni. To je neskončna vrsta teh povezav, ki prihaja v drugi dedni red po zakonu o dedovanju. Od staršev navzdol, od sester navzdol in med seboj in vnuki in pravnuki, če onih ni - to je zelo široko! Če vse to želimo, se moramo tega zavedati. Če pa komentiramo ob tem, pa amandma Združene liste, ga pa razumem, da tolmači drugi dedni red v tem smislu, da iz njega pripelje samo vnuke, brate in sestre. To je en del drugega dednega reda. Če je to tako, bi bilo lažje napisati tako kot sedaj stoji v 6. členu, da se preprosto napiše, to so starši oziroma zakonec lastnika, otroci, lahko se doda vnuki, bratje in sestre in se nič ne vpleta o dednih redih, če je to namen. To bi bila čista rešitev.</p>
                  <p>Če se pa drugi dedni red kot tak citira, vključno v tem smislu, je pa zopet vprašanje čisto redakcijsko sistemsko, s tem pomišljajem ga pa iztolmačiš, tako da to ni več drugi dedni red, ampak je to samo en del tega dednega reda. V tem je težava razumevanja in čistote take definicije.</p>
                  <p>Vsekakor, če se kaj sprejme v tej drugi rundi, v tem smislu je treba vsaj do tretje obravnave stvar na čisto prignati. So pa ti problemi očitni. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo ima gospod Potrč, gospod Peršak in potem gospod minister Gantar.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Jaz bi najprej rad, da se ob teh razpravah o precizaciji teksta, ki je potrebna, ne izgubi smisel razprave. Bojim se, da se bo, ker že slišim nekatere komentarje, kaj je pametno, kaj ni pametno, široko, ozko, sploh dajemo ne dajemo. Smisel razprave je bilo v tem, da je obstoječi ali pa da je veljavni zakon o stanovanjskih razmerjih v času, ko je bil stanovanjski zakon sprejet, dopuščal širšo in drugačno razlago ekonomske skupnosti in da je 6. člen stanovanjskega zakona to bistveno zožil. Zaradi tega je ob ugotavljanju, ali ima kdo pravico ali ne po smrti nosilca stanovanjske pravice vstopiti v njegov položaj, sodišče bilo v precepu in je upoštevalo veljavni zakon, ker stanovanjskega več ni bilo in s tem predvsem takšne konkretne primere poznamo, vnuke, in predvsem brate in sestre, poznamo konkreten primer sester, spravljal v položaj, da je ne dve leti, ampak desetletja trajajoča ekonomska in tudi druga skupnost bila onemogočena in niso dobili pravice vstopiti v ta položaj. Mi smo želeli s spremembami zakona take anomalije odpraviti.</p>
                  <p>Prosim vas, da vemo to, če se vam zdi prav, da to odpravimo, jaz pa sem prepričan, da nujno moramo odpraviti, da ne bi ob razpravah o formulacijah prišli v položaj, da bi potem sprejeli kaj, kar ne želimo, ali pa da ne bi sprejeli nič.</p>
                  <p>Ne zamerite, da sem to na začetku povedal, zaradi tega, ker se mnogokrat potem razprava izgubi.</p>
                  <p>Sedaj pa kar zadeva precizacije. Imam pravico in ob opozorilih, ki jih je dala gospa Skukova predlagam dopolnitev svojega amandmaja in sicer tako, da se v amandmaju matičnega delovnega telesa črta besedilo do drugega dednega reda, za besedo "sorodnik" pa postavi pomišljaj in napiše "vnuki, bratje in sestre." S tem se ne bomo spuščali v dedno pravo, kaj je drugi dedni red in kaj ne, ker bi bila najbrž razprava zelo dolga, če bi jo tu v Državnem zboru načeli. To spustimo, ampak hkrati pa preciziramo kaj pod tem mislimo. Meni bi osebno bilo ljubše, da je lahko tudi širše, in to je bil naš osnovni tekst. Ampak če se že na tem sporazumemo, potem to moramo precizirati in v tem primeru bi, po mojem, naš amandma bil jasen, če ga boste poslanci sprejeli. To velja za vnuke, brate in sestre in če so v takem položaju, vstopajo pač v položaj  umrlega bivšega nosilca stanovanjske pravice, nejasnosti pa potem tudi ne bi bilo.</p>
                  <p>Je še ena možnost, ta, ki jo je gospod Baškovič povedal, samo potem bi morali pa kompletni amandma na novo oblikovati in jaz predlagam, ker teh amandmajev ta moment ni, da to, kar sem predlagal kot dopolnitev, sprejmete. Mislim, gospa Skukova, da sem s tem tudi to nejasnost, ki je bila z vaše strani upravičeno opozorjena, kaj zdaj to pomeni, odpravil. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo dajem gospodu Tonetu Peršaku. Prosim.</p>
               </sp>
               <sp>
                  <speaker>ANTON PERŠAK:</speaker>
                  <p>Gospod Potrč je povedal, zakaj so oni vložili prvotni amandma in iz teh razlogov je tudi Odbor za infrastrukturo potem oblikoval svoj amandma. Gre za več primerov, ki so seveda vsak posebej zanimivi. Gre za primere, ko je res prišlo do tega, da je nekdo celo življenje, tako rekoč več desetletij živel, recimo, s svojo staro materjo, zdaj se mora pa izseliti iz stanovanja. To stanovanje dobi pa nekdo, ki nikoli v življenju sploh ni živel v Sloveniji in je celo nek daljnji daljnji dedič po ne vem katerem dednem redu nekoga, ki že tudi pet desetletij živi ali je živel izven Slovenije in tako naprej. Da ne bom mednacionalnih motivov spodbujal, ne bom povedal, za kakšno narodnost pri tem gre.</p>
                  <p>Rad bi rekel naslednje. Strinjam se s tem, kar je bilo povedano. Če je zdaj možno na ta način rešiti, da se s to dopolnitvijo amandmaja na amandma odbora to reši že zdaj, je to dobro, če ne, je pa vsekakor dobro, da se sprejme amandma Odbora za infrastrukturo tudi s to dopolnitvijo in se do tretje obravnave mogoče še bolj precizna formulacija išče. Dejansko gre za to, da se omogoči. Lahko se tudi "ekonomska skupnost" zamenja s "skupnim gospodinjstvom" in tako naprej. Ampak vse to imamo še možnost narediti do tretje obravnave. Gre pa, po mojem mnenju, gotovo za dober namen, da tako rečem. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Tonetu Peršaku. Besedo dajem gospodu ministru Gantarju, izvolite.</p>
               </sp>
               <sp>
                  <speaker>DR. PAVLE GANTAR:</speaker>
                  <p>Hvala lepa, gospod podpredsednik. Spoštovane poslanke in poslanci, Vlada na Odboru za infrastrukturo ni nasprotovala dopolnitvi pod točko 2, ker je seveda boljša od te pod točko 1, ki je že umaknjen. Je pa treba ob tem povedati dvoje. Prvič, eno je načelno vprašanje, ali in kam nas bo pripeljalo spreminjanje zakonov, ko bomo zakon spreminjali na podlagi empiričnih, konkretnih in nam poznanih sprememb. Zakon je splošna regulativa in pisanje zakonov na posamezne spremembe je usodno in se je pri tem zakonu že poznalo in se še pozna. To je prva zadeva. Druga zadeva je, da mislim, da je s tem jasno povedano, da gre za širitve upravičenosti iz naslova neprofitnih stanovanj. To je treba zdaj jasno povedati. Vlada ne more sprejeti dveh stvari. Prvič, vnesti pojem dednih redov na način, kot je bilo že rečeno in seveda tudi ne pojma, ki ni več sestavni del stanovanjske zakonodaje, bi pa je sestavni del prehodne stanovanjske zakonodaje, to je tako imenovanih "ekonomskih skupnosti." Teh stvari v ta zakon ne moremo vnašati. Če se bo Državni zbor odločil, da je pač širjenje pravic na neko določeno danost, uveljavitve tega zakona namreč, stanovanjskega zakona, to potrebno zaradi teh ali drugih zadev se bo pač odločil, vendar bi želel izrecno poudariti, da bo Vlada nasprotovala vsemu, kar bi vnašalo pojem dednega reda in pojem ekonomske skupnosti. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Gantarju. Želi še kdo besedo? Gospa Skukova, prosim.</p>
               </sp>
               <sp>
                  <speaker>NADA SKUK:</speaker>
                  <p>Hvala za razpravo, ker seveda je potrebno, da se nek amandma sprejme, zato bi bilo dobro, če že sprejemamo ta amandma odbora, da dejansko, tako kot je gospod Potrč predlagal, črtamo "do drugega dednega reda." Jaz bi predlagala, da pa tudi upoštevamo to, kar sem prej govorila, in sicer da se besedilo "stalno več kot dve leti" spremeni v "stalno najmanj dve leti oziroma neprekinjeno najmanj dve leti". Neprekinjeno najmanj dve leti živel v skupnem gospodinjstvu, da če že bomo sprejeli nek amandma, da vsaj iz tega amandmaja potem jasno vidimo namen, kaj želimo, da ne bi zopet do tretje obravnave dvomili, kako bomo potem popravljali. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Če imate amandma, ga prosim čimprej vložite. Želi še kdo besedo? (Ne.) Ko se razprava zaključi, amandmajev seveda ni možno več vlagati. Želi še kdo besedo? (Nihče.) Razpravo zaključujem. Prihajamo na odločanje.</p>
                  <p>Amandma poslanske skupine Združene liste pod točko 1 je bil umaknjen.</p>
                  <p>Prehajamo na glasovanje o amandmaju odbora, h kateremu imamo dva amandmaja na amandma. Združena lista predlaga amandma na amandma, ki se glasi tako, ki je sedaj popravljen: črta se besedilo "do drugega dednega reda" in vstavi besedilo " - vnuki, bratje in sestre". Amandma na amandma, ki ga predlaga Združena lista k amandmaju pod točko 2, ki je predlagatelj odbor, dajem na glasovanje. Glasujemo o amandmaju na amandma. Ugotovimo sklepčnost! (46 prisotnih.)</p>
                  <p>Kdo je za? (19 poslancev.) Je kdo proti? (19 poslancev.)</p>
                  <p>Ugotavljam, da amandma na amandma ni bil sprejet.</p>
                  <p>Na glasovanje dajem drugi amandma na amandma k istemu členu. Se opravičujem.</p>
                  <p>Sedaj dajem na glasovanje amandma pod točko 2, ki ga predlaga odbor. Ugotovimo sklepčnost! (46 prisotnih.)</p>
                  <p>Kdo je za? (35 poslancev.) Je kdo proti? (7 poslancev.)</p>
                  <p>Ugotavljam, da smo amandma sprejeli.</p>
                  <p>Pod točko 3. Amandma je predlagala Vlada, je napovedan umik. Ali je amandma umaknjen, gospod minister? Ali je Vlada amandma pod točko 3 umaknila? Napovedan je bil umik. Je umik. Hvala lepa.</p>
                  <p>Amandma pod številko 4. Poslanska skupina Demokratske stranke je tudi umik.</p>
                  <p>Pod točko 5 imamo amandma odbora in imamo tudi amandma na amandma. Predlagatelj je poslanska skupina Slovenske ljudske stranke. Amandma na amandma se glasi: v amandmaju Odbora za infrastrukturo in okolje se v tretji vrstici pred besedo "pravna" doda beseda "neprofitna", v zadnji vrstici pa se za besedama "registriran za" dodata besedi "gospodarjenje in".</p>
                  <p>In dajem najprej na glasovanje amandma. Ugotovimo sklepčnost! (46 prisotnih.)</p>
                  <p>Kdo je za? (24 poslancev.) Je kdo proti? (13 poslancev.)</p>
                  <p>Ugotavljam, da smo amandma na amandma sprejeli.</p>
                  <p>Na glasovanje dajem tako spremenjeni peti amandma, ki ga predlaga odbor. Ugotovimo sklepčnost! (46 prisotnih.)</p>
                  <p>Kdo je za? (37 poslancev.) Je kdo proti? (2 poslanca.)</p>
                  <p>Ugotavljam, da je amandma sprejet.</p>
                  <p>Pod točko 6 imamo amandma poslanske skupine Demokratske stranke. Odbor podpira. Želi kdo besedo? Ugotovimo sklepčnost! (45 prisotnih.) Prosim, da zasedete svoja mesta in potrdite svojo prisotnost v dvorani. Prosim! Ugotovimo sklepčnost! (34 prisotnih.) Prosim, da ponovno ugotovimo prisotnost v dvorani! Lepo prosim, da vsi zasedete svoja mesta in sodelujete pri glasovanju!</p>
                  <p>Glasujemo o amandmaju pod točko 6, ki ga predlaga Demokratska stranka. Odbor podpira. Ugotovimo sklepčnost! (50 prisotnih.)</p>
                  <p>Kdo je za? (40 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Smo na strani 3. V pregledu amandmajev imamo še amandma pod točko 7. Doda se nov 7.a člen. Jaz pa predlagam, da najprej glasujemo o 1. členu, nato pa še o dodatnem 1.a členu.</p>
                  <p>Glasujemo o tako spremenjenem 1. členu. Ugotovimo sklepčnost! (49 prisotnih.)</p>
                  <p>Kdo je za? (36 poslancev.) Je kdo proti? (2 poslanca.)</p>
                  <p>Ugotavljam, da smo 1. člen sprejeli.</p>
                  <p>Na glasovanje dajem še, da se doda nov 1.a člen. Predlagatelj je skupina poslancev, s prvo podpisanim gospodom Leničem. Odbor za infrastrukturo in okolje ni podal mnenja. Želi kdo še besedo o tem? Ugotovimo sklepčnost! (46 prisotnih.)</p>
                  <p>Kdo je za? (24 poslancev.) Je kdo proti? (5 poslancev.)</p>
                  <p>Ugotavljam, da smo 1.a člen sprejeli.</p>
                  <p>V razpravo dajem 2. člen, imamo amandma. Predlagatelj je odbor. Želi kdo besedo? Gospod Baškovič ima besedo.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Jaz bi rad samo na nekaj opozoril, kar verjetno ne bo možno ta hip urediti, ampak da si zapomnimo in da bi do tretje obravnave stvari normalno tekle. Namreč, tukaj se pojavi že to vprašanje, ki ga vedno znova opažamo in se zaradi nerodnosti, po moje, pojavlja, kako inkorporirati besedilo sprememb v tekst oziroma v logiko obstoječega osnovnega, če rečem zakona. V tem krpanju tega zakona, v samem predlogu zakona za spremembe, še bolj pa v amandmajih, vidim kar tri načine, kako se to vključuje v sintakso oziroma v okvir obstoječega zakona v glavnem neustrezno. Namreč, če mi pišemo "najkasneje v šestih mesecih po uveljavitvi teh sprememb in dopolnitev zakona" in je to sestavina tretjega odstavka 28. člena veljavnega zakona. Seveda to ne gre, ker ne moremo zdaj v čistopis, če rečemo, tega člena, pisati šest mesecev po uveljavitvi teh sprememb. Si moramo zamisliti, da to je zdaj sestavina zakona 26. člena in 28. člena, ki ga s tem spreminjamo. Se moramo izogniti temu. Vemo, kaj se hoče. Ta rok se bo štel od sprejema tega zakona. Poleg tega imamo potem še druge kombinacije. V nekem drugem členu piše: v roku toliko in toliko od sprejema stanovanjskega zakona in misli potem osnovnega, pa tako piše, stanovanjskega zakona v tekstu, ki je zdaj sestavina spet tega stanovanjskega zakona. Potem piše nekje drugje, kar tako, od uveljavitve tega zakona. Ampak tega, mišljeno je spremembe in dopolnitve, ampak to postane že sestavina teksta osnovnega zakona, nikakor te kombinacije ne gredo, ker, mislim, to ni kaprica redakcije, ampak to je povezano potem na čistost nekih pravic, nekih postopkov, nekega štetja, zapadejo neke možnosti in tako naprej. Mora biti ta stvar čista. Jaz sem že svetoval v našem mnenju, ampak kaže, da se stvar nikakor ne more prebiti, da se, ali se pišejo stvari datumsko, kot je to v prejšnjem amandmaju, ki smo ga že sprejeli. Pravi, 31.12.1996, pa je stvar čista, kakorkoli obrneš, je v zakonu tako opredeljeno ali pa se pri vseh teh ostalih zadevah, kjer je vezan rok na 6 mesecev po mišljenem sprejemu zakona, da se tukaj samo govori, kaj ministrstvo uredi oziroma kar mora sprejeti, in se potem na koncu tega zakona o spremembah postavi prehodni člen, ki pravi, "izdajo akta iz tega in tega člena ali to in to - rok iz onega ali tega člena", se šteje od uveljavitve tega zakona o spremembi in dopolnitvi zakona. In je stvar potem pokrita.</p>
                  <p>Jaz bi težko zdaj rekel, da se moramo s tem ukvarjati, ampak da se ta stvar ve in da se potem v tretji obravnavi te stvari izčistijo, ne da bi potem tu iskali tisto nekosistentnost, pa presojali, ali je pokrito ali ni pokrito, ampak da se stvar solidno uredi. Samo toliko. Hvala lepa.</p>
                  <p>Je pa teh situacij nekaj. Raje bi potem pri vsaki posebej govoril.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala gospodu sekretarju. Želi še kdo besedo?</p>
                  <p>Dajem amandma k 2. členu na glasovanje. Ugotovimo sklepčnost! (48 prisotnih.)</p>
                  <p>Kdo je za? (32 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Na glasovanje dajem tako spremenjen 2. člen. Ugotovimo sklepčnost! (45 prisotnih.) Ugotovimo prisotnost! (47 prisotnih.)</p>
                  <p>Kdo je za? (31 poslancev.) Je kdo proti? (1 poslanec.)</p>
                  <p>Ugotavljam, da je člen sprejet.</p>
                  <p>K 3. členu imamo amandmaje, ki jih imate v pregledu pod točko 1. Odbor za infrastrukturo in okolja. Pod točko 2. predlaga amandma poslanska skupina Združene liste. Mnenja odbora nimamo in imamo še amandma, ki ga predlaga poslanska skupina Liberalne demokracije Slovenije: za 3. členom se doda nov 3.a člen, ki se glasi: "V petem odstavku 54. člena stanovanjskega zakona (Uradni list RS, št.18/91, 19/91 in 21/94) se črta besedilo "na stanovanje iz drugega odstavka iz 113. člena tega zakona". Ostalo besedilo ostane nespremenjeno."</p>
                  <p>Želi kdo o teh treh amandmajih k 3. členu besedo? Gospod Pregelj, ostale imate v poročilu. Zato so poročila, da jih lahko preberete tudi sami. Želi kdo besedo? (Ne.) Razpravo zaključujem.</p>
                  <p>Dajem na glasovanje amandma - gospod minister, izvolite. Pa gospod Potrč tudi. Se opravičujem.</p>
               </sp>
               <sp>
                  <speaker>DR. PAVLE GANTAR:</speaker>
                  <p>Spoštovane poslanke in poslanci! Jaz bi rad izrecno opozoril, da se Vlada ne strinja z dopolnitvijo, torej z amandmajem pod točko 2 k 3. členu, da bi se sredstva sklada lahko uporabila tudi za socialna stanovanja. Ta dopolnitev bi pomenila, lahko bi rekli, popolno ali pa zelo drugačno zastavitev tiste, ki je v nacionalnem stanovanjskem programu in ki ga imamo v, ki je tu in čaka na obravnavo in bi pravzaprav ponovno premetala brez ustreznih preverb za razdelitev pristojnosti med občino in državo na področju stanovanjske politike. Vprašanje, kako bodo občine in kako občine vstopajo v socialno stanovanje, mora biti zagotovljeno tudi preko virov, ki zagotavljajo financiranje občin in tako je tudi predvideno. Vprašanje je vedno pri stanovanjski zidavi, ali imamo dovolj denarja za to, da bi zadovoljili potrebam, ampak to je sedaj vsebinsko vprašanje. Rad bi izrecno povedal, da bi s tem seveda omejili oziroma onemogočili stanovanjski sklad, da dovrši svojo funkcijo tam, kjer je ta danes seveda in za kar je bil ustanovljen in kjer je tudi najbolj potrebna. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč. Izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Minister Gantar je povedal mnenje Vlade glede na odnos, ki ga Vlada oziroma ministrstvo doslej ima do reševanja stanovanjskih vprašanj, se meni to mnenje zdi celo normalno, ker je normalno tudi v pogledu, ki ga je imela do mnogih drugih amandmajih, kjer je važna črka zakona ne pa položaj ljudi. Ampak na žalost je pač tako in tako je tudi LDS glasovala v primeru tega amandmaja, kjer bi se preciziralo, zakaj se sme, kdo sme vstopati ali kdo ne, kjer bi rekel, se mi je zdelo, da pač ni "fino" za to glasovati, ne da bi vedeli zakaj, stvari pa je treba precizirati. Nekaterih stvari preprosto ne razumem, ne razumem. In birokratsko obnašanje na tej točki v zvezi s stanovanjskimi razmerji se mi že dejansko upira. Žal mi je, da moram tako govoriti, ampak res je. Poglejte, kdo lahko danes rešuje problematiko stanovanj? V temelju jih morajo reševati občine. Poglejte, kakšna je situacija. Po občinah se zadnjih pet let praktično - v večini občin - ni zgradilo nobeno stanovanje. V večini. So izjeme, hvala bogu, ampak v večini občin se ni zgradilo. Sedaj, če ne bomo tam pomagali in neprofitna in hkrati tudi socialna stanovanja graditi, se nam bo pač zgodilo, da bo do stanovanja lahko v tej državi prišel samo tisti, ki bo imel veliko denarja. Hvala bogu, da pride, samo verjetno mora priti še kdo, ki tega "veliko" denarja nima.</p>
                  <p>Poglejte, kaj se je nam zgodilo sedaj z najemninami. Strinjam se. Seveda morajo iti najemnine gor, to sem vedel. Jaz sem ob tem, ko smo stanovanjski zakon sprejemali, govoril, pa je bilo takrat rečeno, ja ne vemo, kdaj se bo zgodilo in tako naprej. Minister Gantar mi je pred tremi meseci približno, ko sem ga vprašal, ali se bo to zgodilo in kdaj in kako, rekel, ja verjetno se bo konec leta, ampak samo pod pogojem, če bomo istočasno sprejeli tudi popolnoma jasne socialne kriterije, ki določene skupine ljudi ne bodo prizadeli. Ko sem bral pravilnik, ki je o tem bil sprejet julija meseca, ni nobenih socialnih kriterijev. Govori Vlada sedaj v pojasnilih, morda jih bomo nekoč kasneje sprejeli. Ja, dobro, odločimo se. Naj se ta Vlada odloči, da je na področju stanovanj samo čista ekonomija in nič drugega, samo potem Slovenija ne bo poleg pravne tudi socialna država in potem bomo na tem področju imeli pač ljudi, ki bodo stanovali pod mostom, vedno več jih bo, ker ekonomske razlike bodo vedno večje in tistih, ki bodo lahko s svojim denarjem kupili stanovanje, bo vedno manj in zaradi tega je po mojem nujno potrebno podpreti možnost, da tudi občine participirajo v sredstvih, ki se dajejo preko stanovanjskega sklada. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod minister Gantar ima besedo. Jaz bi vas pa rad obvestil, kako bomo glasovali. Najprej bomo glasovali o amandmaju k 1. členu, ki ga imate v poročilu pod točko 1. Nato bomo o 3. členu, nato pa bomo glasovali pod točko 2, da se doda nov 3.b člen in nov 3.a člen, tako da bo jasno. Gospod minister, izvolite.</p>
               </sp>
               <sp>
                  <speaker>DR. PAVLE GANTAR:</speaker>
                  <p>Spoštovane poslanke in poslanci! Žal moram polemizirati s spoštovanim poslancem gospodom Potrčem, ker je pravzaprav ob tem vprašanju načel nekaj tem, o katerih se bomo mi gotovo temeljito pogovarjali in o katerih sem jaz zelo temeljito diskutiral in se pogovarjal, konzultiral z velikim številom strokovnjakov. Ne nazadnje, sam sodim v tisto generacijo, če hočete, sociologov, ki se je 20 let ukvarjala s stanovanjsko politiko in se približno jasno ve, kje so bile diagnoze napačne stanovanjske politike pred tem in kje jih nismo odpravljali. Žal stanovanjski zakon s tako izpeljano privatizacijo ni storil tistega, kar bi pravzaprav moral. Ampak o tem ne bom zdaj govoril, to, kar je bilo, je pač bilo. Dejstvo je, da občine imajo določena sredstva in so jih tudi porabile za gradnjo socialnih stanovanj ali pa za opremljanje socialnih stanovanj iz sredstev in naslova kupnin in so tudi dolžne to delati in ta denar občine po naših podatkih še vedno imajo in bomo tudi zelo pazili, da ga bodo pravilno usmerjale v te namene. To je prva zadeva.</p>
                  <p>Druga zadeva je ta, da je pravzaprav temeljno izhodišče stanovanjske politike, ki jo Vlada tudi predlaga v nacionalnem stanovanjskem programu v parlament, predvsem naslednja: omogočiti vstop novim generacijam v trg stanovanjske preskrbe. Po stanovanjskem zakonu je bil ta vstop preprečen. Preprečen je bil zaradi tega, ker je stanovanjski zakon opravil delitev že znotraj obstoječih lastninskih pravic in ker je pravzaprav že pred tem s fizikalno reorganizacijo izginil v splošnem proračunu tako imenovani stanovanjski dinar ali tolar, karkoli je že bilo. Kako smo reagirali na to vprašanje? Na dva načina. Prvič s temeljitim prizadevanjem, da bi stanovanjski sklad dokapitalizirali, lansko leto smo že z 2,3 milijarde, letos je predvideno v višini 1,5 milijarde. Žal ena koalicijskih strank ni bila nagnjena k temu, da bi dala več tega denarja na stanovanjski sklad, kakor sem bil informiran o teh zadevah, vendar, tako je pač. Prioritete boste določili konec koncev vi, jaz vam povem, kje so moje prioritete.</p>
                  <p>In drugič, če hočemo, da je denar, ki gre iz naslova kupnin v nova stanovanja, v to, da nove, mlade družine, bodisi socialno ogrožene, bodisi samo tiste družine, ki niso sicer socialno ogrožene, ne morejo pa si kupiti profitnega stanovanja, če hočemo, da ti pridejo v stanovanjsko oskrbo, potem moramo paziti, da se ne bo investicijski denar v nova stanovanja izgubil v vzdrževanju starega stanovanjskega fonda. In prav temu je bil namenjen pravilnik o točki oziroma o neprofitnih najemninah, ki omogoča lastnikom neprofitnih stanovanj, da dvignejo najemnine. Ne predpisuje jim, da morajo dvigniti. Če presodijo in ko bodo presodili, da morajo dvigniti za toliko, da jim sredstva za investicije ne gredo v vzdrževanje, potem naj pač dvignejo vrednost stanovanj, točko za toliko. To je bil ukrep, ki ga je ta država ali pa ta dežela, če že hočete, Slovenija, čakala 45 let in to dejstvo smo storili zdaj. Storili smo ga postopno in v letu dni se bo postopno, za večino ljudi precej neopazno, za nekatere pa žal zgodilo to, da bo povprečna najemnina zrasla od 5.000 na 10.000 tolarjev. Res pa je, da tu notri nastopijo že zdaj obstoječi instrumenti in socialni kriteriji za subvencije, ki že danes obstajajo, ki jih je mogoče pridobiti in kjer morejo zopet službe na lokalnih ravneh, ob pomoči ministrstev storiti svoje. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kod besedo? Gospod Sisinger, izvolite.</p>
               </sp>
               <sp>
                  <speaker>IVAN SISINGER:</speaker>
                  <p>Spoštovani predsedujoči, poslanke in poslanci! Jaz bom seveda podprl ta amandma iz naslednjih razlogov. To, kar je sedaj pravkar povedal gospod minister, moram povedati, da nima Komisija za peticije niti ene seje, da ne bi med, recimo 200 vlogami, pritožbami naših državljanov bila cela vrsta vezanih na problematiko stanovanj. In ugotovili smo, na zadnji seji pred dnevi, kjer so predstavniki Stanovanjskega sklada Ljubljane poročali, da v nekaj zadnjih letih niso v Ljubljani, pa gre za veliko število potreb, gre za stotine potreb samo v Ljubljani, da ne govorimo o drugih zunanjih občinah, so povedali predstavniki, niso izgradili niti enega samega socialnega oziroma neprofitnega stanovanja in da seveda niso v te namene vlagali prav nobenih sredstev in gradijo predvsem za trg, gradijo, kolikor je, profitna stanovanja. In ko obravnavamo te prošnje, te pritožbe, je Komisija Državnega zbora za peticije predvsem nemočna, ker ti ljudje, ki so danes brez stanovanja, do profitnega stanovanja ne morejo priti, ker so finančno za njih nedosegljiva in seveda drugih sredstev pa nimamo. Imamo podatke, jaz sem prepričan, da gospod minister tudi ima te podatke, da je v ostalem delu Slovenije, kjer je ta zadeva prav tako izredno pereča in porazna, zato seveda podpiram vsaj ta amandma naše poslanske skupine, kjer je govor o tem, da se tudi sredstva iz tega pač lahko, kot pravijo tudi v Občinskem stanovanjskem skladu, uporabljajo za neprofitna in socialna stanovanja. In če tega tudi s temi dopolnitvami ne bomo omogočili, potem bomo imeli, moram reči, že sedaj imamo katastrofalno sliko in stanje na tem področju. Vsako leto bo pa ta zadeva še mnogo slabša in jaz sem že na komisiji povedal, podpiramo in se zavzemamo za učinkovito reševanje na tem področju, zato menda vodi tudi ta amandma v tej smeri, da lahko nekaj prispeva pri reševanju te problematike in bom amandma odprl.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod minister, izvolite. Potem pa še gospod Potrč. Gospod minister ima najprej besedo. Izvolite.</p>
               </sp>
               <sp>
                  <speaker>DR. PAVLE GANTAR:</speaker>
                  <p>Hvala lepa gospod podpredsednik. Na to sem jaz prej pozabil odgovoriti, ko je že gospod Potrč to omenil. V Ljubljani niso izgradili nobenega socialnega stanovanja, ne zato, ker ne bi imeli denarja, ne zato, ker ne bi bilo potreb, temveč zato, ker se lokalna mestna politika in stanovanjski sklad nista razumela. Na tem mestu ne bom šel v prepir, kdo je imel prav. Ali je imel takrat prav Vidmar ali Tomažin, danes bo ta ali oni, dejstvo je, da se lokalna politika ni znala dogovoriti o določenih zadevah, da ni znala uporabiti sredstev tako kot bi jih morala in to je rezultat tega. Ljubljana ima v tem trenutku 3 milijarde tolarjev, enkrat več kot je znašala dokapitalizacija stanovanjskega sklada za te potrebe in so tudi zato namenjeni in so za to tudi pridobljeni z mehanizmi kupnin in podobnih zadev. Ne vem, v čem je problem. To, da niso gradili neprofitnih in socialnih stanovanj, preprosto ni res. V marsikateri občini, kjer je lokalna politika znala prisluhniti tem interesom in potrebam, konec koncev je to tudi vprašanje odzivnosti županov in svetov ali pa tedaj občinskih skupščin ali izvršnih svetov, za lokalne potrebe se je marsikaj zgradilo. Gradilo se je v Novem mestu, gradilo se je v Hrastniku, gradilo se je v Tržiču, Novi Gorici, Celju, gradilo se je v Radovljici, kjer jutri odpiramo 21 socialnih stanovanj. Prosil bi, da se upoštevajo podatki.</p>
                  <p>Konec koncev, če smo se odločili za tip države kot jo imamo, je potem povsem jasno, da stanovanjska politika mora biti primarno v pristojnosti lokalne skupnosti, da je na državi regulativa in določena oblika regulative in pomoč s programi in z določenimi kapitalizacijami tam, kjer je potrebno. Mislim, da si ta država ne more nakopati na ta način vsega na sebe. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč, izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Gospod minister, spoštovane kolegice in kolegi! Ko sem govoril o gradnji socialnih in neprofitnih stanovanj, nisem govoril o Ljubljani. Nisem jo omenil. Govoril sem o večini občin. In podatek, ki ga je gospod minister dal potrjuje, da sem imel prav. Naštel je nekaj občin. Jaz, hvala bogu, za občino, kjer sem izvoljen, to je za Hrastnik, vem, da je uspela nadaljevati gradnjo in hvala bogu, da je bilo takšnih občin več. Da tega v večini občin ni, to drži. In da ta problem obstaja, še vedno drži.</p>
                  <p>Sedaj pa nekaj o problemu kupnine. Mi smo, nekdo od poslank ali poslancev je pred dvemi, tremi leti postavil vprašanje, kam so šle kupnine, ki so bile dane za stanovanja in bi jih morale koristiti občine. Spet po mojem spominu, popravite me, če je v tej točki zelo napačno, odgovor je bil, da Vlada teh podatkov nima. Se pravi, da ne vemo, kam so šle. Trditve, da so šle tudi za druge namene, pa so bile prisotne. Jaz ne bom rekel niti da so točne niti ne, ampak bile so prisotne. Upoštevajte to dejstvo, gospodje iz Vlade in iz ministrstva.</p>
                  <p>Drugo, govoriti o kupninah kot o stalnem delu, je larifari. Kupnine so imele svojo vrednost v letu 1992, drugačno kot jo imajo v letu 1995. Ne samo dejstvo, kako so bile visoke ali ne, ampak vsaj v letu 1992 je večina tistih, ki je 30% ali kolikor je bilo že procentov plačevala, se je vsaj nekaj zbralo. Tisti, ki so na pet ali deset let ali pa na več vzeli in sedaj plačujejo mesečne obroke na tisto osnovo, ne mi reči, da se bo iz tega veliko socialnih stanovanj v občinah gradilo. To je en vir, ki lahko pomaga, ampak problema gradnje socialnih stanovanj po mojem ne more rešiti. Zato bi bila vsaka dopolnitev koristna in to je sam predlog, da se ta dopolnitev stanovanjskega sklada tudi zagotovi.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? (Ne.) Razpravo zaključujem. Glasovali bomo najprej o amandmaju, ki ga imate v pregledu pod 1. točko, ki se nanaša na 31. člen. Ali predlagatelji poslanske skupine Združene liste nasprotujejo, da se potem glasuje kot 3.b člen, ker se nanaša na 92. člen?</p>
                  <p>Dajem na glasovanje najprej amandma pod točko 1, ki ga predlaga odbor k 3. členu. Ugotovimo sklepčnost! Pozivam poslanke in poslance, ki so v avli, v dvorano!  (42 prisotnih.) Ugotavljamo prisotnost! Prosim pa vodje poslanskih skupin in sekretarje, da zagotovijo večjo prisotnost v dvorani. V kolikor je ne bo, bom sejo prekinil! Še vedno ugotavljamo prisotnost v dvorani! (45 prisotnih.) Še zadnjič ugotavljamo prisotnost v dvorani! Še vedno ugotavljamo prisotnost v dvorani! (47 prisotnih.) Glasujemo o amandmaju k 3. členu pod točko 1. Predlagatelj je odbor.</p>
                  <p>Kdo je za? (37 poslancev.) Je kdo proti? (2 poslanca.)</p>
                  <p>Ugotavljam, da smo amandma sprejeli.</p>
                  <p>Dajem na glasovanje tako spremenjen 3. člen. Ugotovimo sklepčnost! (48 prisotnih.)</p>
                  <p>Kdo je za? (33 poslancev.) Je kdo proti? (2 poslanca.)</p>
                  <p>Ugotavljam, da smo člen sprejeli.</p>
                  <p>Imamo sedaj, da se doda nov 3.a člen. Predlagatelj je poslanska skupina LDS, ki se glasi: v petem odstavku 54. člena stanovanjskega zakona (Uradni list RS, št. 18/91, 19/91 in 21/94) se črta besedilo "na stanovanje iz drugega odstavka iz 113. člena tega zakona". Ostalo besedilo ostane nespremenjeno. Ugotovimo sklepčnost! (46 prisotnih.)</p>
                  <p>Kdo je za? (22 poslancev.) Je kdo proti?</p>
                  <p>Ugotavljam, da je nov 3.a člen sprejet.</p>
                  <p>In imamo še nov 3.b člen. Predlagatelj je poslanska skupina Združene liste, ki se glasi: 92. člen se dopolni, tako da se glasi: "Sredstva sklada lahko uporabljajo tudi neprofitne stanovanjske organizacije in občinski stanovanjski skladi za zagotavljanje neprofitnih in socialnih stanovanj". Ugotovimo sklepčnost! (49 prisotnih.)</p>
                  <p>Kdo je za takšen nov 3.b člen? (14 poslancev.) Je kdo proti? (24 poslancev.)</p>
                  <p>Ugotavljam, da nov 3.b člen ni sprejet.</p>
                  <p>V razpravo dajem 4. člen in amandma, ki člen črta. Predlagatelj Vlada. Odbor podpira. Želi kdo besedo? Prosim, da ne odhajate iz dvorane. Ugotovimo sklepčnost! (49 prisotnih.)</p>
                  <p>Kdo je za? (29 poslancev.) Je kdo proti? (3 poslanci.)</p>
                  <p>Ugotavljam, da smo 4. člen črtali.</p>
                  <p>K 6. členu imamo dva amandmaja. Prvega predlaga Vlada. Odbor ne podpira. Drugega predlaga odbor in je redakcijske narave. Želi kdo besedo? Gospod Jelinčič. Izvolite.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa za besedo. Strinjam se z Odborom za infrastrukturo in okolje, ki ne podpira prvega amandmaja k 6. členu, ki ga je predlagala Vlada in sicer, da se 6. člen črta. Namreč s tem, ko Vlada predlaga črtanje 6. člena, v bistvu še naprej podpira in vztraja pri tem, da lahko vojaška stanovanja odkupijo le tisti, ki so dobili stanovanja z odlokom in sklepom stanovanjskega organa bivše JLA za časa SFRJ, ne pa Slovenci in Slovenke ter državljani, to se pravi pripadniki slovenske vojske, delavci Ministrstva za obrambo, carine in tako naprej, ki so to dobili v skladu z uredbo ter na podlagi sklepa stanovanjske komisije Ministrstva za obrambo. Vlada torej ne priznava lastnega sklepa in lastnega organa in pa lastne uredbe, ampak priznava še staro uredbo bivše JNA. Obenem pa Vlada tudi tukaj, če bi sprejeli ta amandma, pride do protiustavnosti, kajti uredba ne more spreminjati zakona. Zakon lahko spremeni samo drug zakon, ne pa uredba. To je vse. Pa še to. Kar se lastninskih razmerij tiče, lahko urejajo lastninska razmerja samo zakoni, ne pa uredbe. In zato še enkrat podpiram sklep Odbora za infrastrukturo in okolje, da se prvi amandma Vlade ne sprejme. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč, izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Do besedila 6. člena je prišlo na podlagi kar obsežne razprave in predloga stališč, ki jih je dodatno sprejel Državni zbor in ga predlagatelja v osnovi v besedilu nista imela vključena, ker sta pač zasledovala en del ciljev. Mislim, da smo takrat v razpravi ugotovili, da je pri tem problemu pravočasne ali nepravočasne zamenjave in soglasja, prišlo do vrste anomalij. In da prihaja do nezakonitih stanj, ki jih ta država enostavno, ne tolerira, ampak jih je povzročila s svojo zakonodajo in prakso. Mi se lahko delamo pravne formaliste, to, kar s tem svojim stališčem počenja Vlada, ali pa priznamo, da je zakon, ki smo ga na hitro sprejemali, spustil skozi prste nekatere reči in da povzročajo probleme. In da popravimo vsaj tisto malenkost, kar se popraviti da. Res se čudim, da za najbolj nekaj nujnih malenkosti, ki se jih nujno mora popraviti, da se te krivice ne bi dogajale, ni posluha. Jaz podpiram vsebino tega člena in sem proti temu, da se sprejme amandma Vlade in da se ta člen tudi črta. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo dajem gospodu ministru Gantarju. Izvolite.</p>
               </sp>
               <sp>
                  <speaker>DR. PAVLE GANTAR:</speaker>
                  <p>Spoštovani gospod podpredsednik, spoštovane poslanke in poslanci! Ko se Vladi ali pa meni očita pravni formalizen, in ko gre za sprejemanje zakonov, sem ponosen na ta očitek. In mislim, da je prevečkrat "familiarno" sprejemanje zakonov pripeljalo do učinkov, ki niso preveč plodni. Pravnoformalistično je nekaj drugega od tega, če pogledamo, če se da kaj dodatno rešiti in popraviti. Za take spremembe smo bili zmeraj pripravljeni in veliko smo jih speljali pri tem zakonu in veliko se bomo s tem zakonom še ukvarjali. Dve stvari je treba pojasniti, ker očitno gre za nerazumevanje. Prvič. Kar zadeva odkup zamenjanih stanovanj, mi teh nismo zamenjavali in potem odkupa tega nismo dovoljevali za vse in zato tudi ne v teh primerih. To je prva zadeva. Druga zadeva pa je, da je treba vedeti, da je zakon veljal od 19.1.1991, ne pa od sprejema uredbe, od 8.1.1993. Torej, da tisti, ki so imeli pravice pred tem 8.1.1991, so lahko pač to storili, vsi tisti, ki so sklepali pogodbe pozneje, pa tega niso mogli več storiti. To je jasno in te stvari je treba povedati. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč, izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Tudi mene pravni formalizem veseli, ampak jaz moram le raztolmačiti, kako ga v teh primerih ravnanja minister razume. Namreč, bere črko zakona in ga ne zanima, kaj se s tem v življenju dogaja. In to je moja kritika. Zdaj pa poglejte prvi odstavek tega člena. Prejšnji imetnik stanovanjske pravice, ki se je v roku, v katerem bi lahko uveljavil pravico do nakupa stanovanja v skladu s 117. členom na podlagi pogodbe o zamenjavi stanovanja, v soglasju z lastnikom preselil v drugo stanovanje, ima pravico odkupa. Kaj to pomeni? To pomeni, da se je preselil v roku, da je ta zamenjava v tistem času bila legalna, ker sta jo potrdila oba takratna lastnika ali pa nosilca stanovanjske pravice, da je prišel v novo stanovanje, v pričakovanju, da ga bo lahko odkupil, ker bi sicer lahko starega. Tam so pa rekli, oprostite, ampak vi niste bili na dan uveljavitve stanovanjskega zakona v tem stanovanju in te pravice nimate. Je hotel nazaj v staro stanovanje, so rekli, to pa ni mogoče, to je pa že zasedeno. Ali je to normalno stanje, ki smo ga mi želeli s to zakonodajo povzročiti? Če ga je ministrstvo želelo povzročiti, "alaj mu vera". Jaz mislim in upam, da ne. In to anomalijo je pač treba popraviti in to je smisel tega člena zakona. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Jelinčič, izvolite.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Gospod minister, ne bo držalo. Namreč vojaška stanovanja so se lahko odkupila šele po 8.1.1993 po sprejemu te uredbe, vendar pa seveda v skladu s prejšnjim zakonom. Tukaj je šlo za cca 6 tisoč stanovanj od 8.107 stanovanj, ki so bila na razpolago in zato pred sprejemom uredbe to ni bilo mogoče. Po sprejemu uredbe je bilo to mogoče. In zato še enkrat, če sprejmemo amandma Vlade, ki črta ta 6. člen oziroma 117. člen, potem vse skupaj zrušimo. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Razpravo zaključujem. Najprej dajem na glasovanje amandma, ki ga predlaga Vlada. Odbor ga ne podpira. To je amandma k 6. členu pod točko 1. Ugotavljamo prisotnost v dvorani. Ugotovimo sklepčnost! (55 prisotnih.)</p>
                  <p>Kdo je za? (19 poslancev.) Je kdo proti? (26 poslancev.)</p>
                  <p>Ugotavljam, da amandma ni bil sprejet.</p>
                  <p>Na glasovanje dajem drugi amandma, predlagatelj je odbor, je redakcijske narave. Ugotovimo sklepčnost! (42 prisotnih.) Ugotovimo prisotnost! (55 prisotnih.)</p>
                  <p>Kdo je za? (39 poslancev.) Je kdo proti? (1 poslanec.)</p>
                  <p>Ugotavljam, da smo amandma sprejeli.</p>
                  <p>Na glasovanje dajem 6. člen. Ugotovimo sklepčnost! (48 prisotnih.)</p>
                  <p>Kdo je za? (37 poslancev.) Je kdo proti? (4 poslanci.)</p>
                  <p>Ugotavljam, da smo 6. člen sprejeli.</p>
                  <p>V razpravo dajem 7. člen. Imamo najprej amandma, ki ga predlaga pod točko ena poslanska skupina Združene liste. Odbor ga ne podpira.</p>
                  <p>Pod točko 2 predlaga amandma Vlada, da se člen črta. Predlagatelj je Vlada. Odbor ga ne podpira.</p>
                  <p>Pod točko tri. Poslanska skupina Združene liste. Odbor ne podpira. In imamo opombo. Če bo sprejet amandma k 7. členu pod številko ena, bo predlagatelj ta amandma umaknil.</p>
                  <p>Pod točko štiri imamo amandma odbora.</p>
                  <p>Pod točko pet pa poslanske skupine Združene liste in odbor ne podpira.</p>
                  <p>Dajem te amandmaje in 7. člen v razpravo. Gospod Potrč. Izvolite.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Obljubim, da vas ne bom dolgo gnjavil. V naši poslanski skupini smo s prvim amandmajem k 125. členu želeli pač opozoriti, brez upa zmage, da sprejete spremembe in dopolnitve 125. člena niso rešile nič oziroma zelo zelo zelo malo. Obljube, ki so bile takrat dane s strani Vlade, kaj bodo spremembe 125. člena prinesle za široke možnosti rešitve problemov stanovalcev v bivših denacionaliziranih stanovanjih, so se razblinile, kar je bilo tudi normalno. Mi smo ponovno na to opozorili v pričakovanju, da bo pripravljenost v Vladi razmišljati o novih modelitetah, ne zato, da bi bila ta, ki je predlagana, edina sprejemljiva, ker vemo, da je problematična, ker je precej rigorozna. Ampak te pripravljenosti ni. To želim samo povedati in se ne bom nič čudil, če bo ta naš amandma dobil pet ali pa deset glasov. Takšno je pač stanje.</p>
                  <p>Bi pa rad kljub temu pet stavkov povedal o predlogu Vlade, da se črta 7. člen. To je ponovno ista stvar v diskusiji od sprejemanja stanovanjskega zakona in nekajkrat v tem Državnem zboru je dosežen nek načelni konsenz, da je vsaj v izjemnih primerih potrebno reševati hišnike oziroma hišniška stanovanja. Predlagatelji so pač poskus nekega optimalno možnega reševanja tega problema neidealnega, ampak optimalno možnega dali. Vlada predlaga, da se to črta, iz istih razlogov, kot v vseh drugih primerih, ker ne gleda življenje, ampak gleda črko zakona. Tega predloga Vlade ne bom podprl.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Tone Peršak ima besedo.</p>
               </sp>
               <sp>
                  <speaker>ANTON PERŠAK:</speaker>
                  <p>Kot eden od obeh prvotnih predlagateljev bi rad rekel samo to, da bom sam podprl in bi tudi nekako se zavzel za to, da se podpre, zlasti četrti amandma, to je amandma odbora, ki na nek način rešuje to vprašanje, v katerih primerih je možno odkupiti hišniško stanovanje, še bolj precizno, kot je v osnovnem tekstu. Rad bi pa rekel tudi to, veliko je v javnosti odzivov na to možnost, tako negativnih kot pozitivnih. Se pravi, tistih, ki to možnost zavračajo, ampak tudi v večini primerov, ko nekako nasprotujejo, v večini primerov dopuščajo to, kar bi zdaj ta amandma odbora nekako prispeval. Da pa v tistih primerih, kjer te potrebe ni več, kjer že dolgo ne funkcionira na ta način, da bi tam bilo to dopustno. Ne pa seveda v tistih primerih, kjer hišnike potrebujejo, kjer to funkcionira na ta način - tako, da bi se nekako zavzel za podporo temu amandmaju pod točko 4. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod minister Gantar ima besedo.</p>
               </sp>
               <sp>
                  <speaker>DR. PAVLE GANTAR:</speaker>
                  <p>Gospod predsednik, spoštovane poslanke in poslanci! Diskutiral bom k 7. členu, k amandmaju pod točko 1. in k amandmaju pod točko 2. Kar zadeva izhodiščno opredelitev gospoda Potrča, kako stvari - konflikta med denacionalizacijo in stanovanjsko pravico stanovanjskim upravičencem ne tečejo, seveda niso točne. Konflikt je nastal z obema zakonoma, to je dejstvo. Vendar dva modela tečeta. Najprej sta tekla s težavami, vendar zdaj tečeta čedalje boljše. Rešenih je že 250 primerov. Po pet primerov se pri nas javlja približno na dan in ta stvar bo, kar zadeva predvsem nekatere mestne občine, pa center, je vendarle rešljiva v tem kontekstu. Tako, da jaz mislim, da to dodatno spreminjanje, pa moram priznati, prej ste predlagali vključitev stanovanjskega sklada še v socialna stanovanja, zdaj ga dajete za zavezanca za vračilo, za nakup stanovanja - ja kje bomo pa reševali stanovanjske probleme?! Kako bomo mi omogočali novim ljudem, da vstopajo v sklad?! V stanovanjsko reševanje?! Mi imamo dva modela, ki tečeta! Tečeta s težavami, vendar tečeta vsak dan bolj! In tretji model je dejansko mrtev model in smo tudi to v bistvu že vnaprej dosti vedeli. Jaz moram reči, ali da pri nas ne znamo narediti - iz koša nahraniti, ne vem, cele Palestine! Ali znate vi iz enega stanovanjskega sklada rešiti, ki je tak kot je, vse stanovanjske probleme?! Problematika, ki je danes tu, je dejansko del nakopičenih težav po zakonu, del pa nerešenih strukturnih problemov pred tem. In ni stanovanjski sklad čarobna palica! Čedalje manj bo, ker ga boste obremenjevali s stvarmi, za katere ni nastal! Zato je prvi, prva zadeva popolnoma nesprejemljiva za konsistentno stanovanjsko politiko. Poleg tega bi še rekel, občine so, kot ste prej rekli, so kupnino uporabile, tisto, ki je bila namensko določena, točno za to. Vprašanje je, kako namenjajo tisto, ki ni bila čisto namensko določena. To želimo preseliti tja! In druga zadeva je tako - zdaj, lastnina je lastnina, pravimo. Na vseh hišniških stanovanjih so lastniki, v hiši so lastniki. Ne moremo prodajati, ne moremo lastniniti na ta način! In dejansko je tudi to, da bi prosil, da so ta stanovanja dejansko hišniška, ker če ne, bomo upravljanje hiš popolnoma degradirali!</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Geržina, izvolite.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo. Spoštovani zbor! V 7. členu predlagane spremembe stanovanjskega zakona govori sicer smiselno, da bi se tista stanovanja, v katerih so stanovali hišniki, ki danes niso več hišniki, enako kot ostala po zakonu prodala tem ljudem. Jaz moram opozoriti na eno zadevo. Namreč do spremembe oblasti ali načina oblasti v tej državi praktično niso bila v zadnjem času potrebna hišniška stanovanja iz več razlogov. Vsi smo vse delali, vsi smo skrbeli za red in mir, red je bil v državi, država je bila kontrolirana, nič ni bilo takega, kar bi lahko se v več stanovanjskih hišah zgodilo, da ne bi bilo predvideno in da ne bi bilo posneto. Demokracija pač je malo drugačna kot je totalitarizem, kontrole ni na vsakem koraku in mislim, da je dveletni rok, o katerem govorijo predlogi in amandmaji, premajhen, prekratek, da bi dejansko prišli do stanja, ali so hišniška stanovanja potrebna ali ne. Jaz mislim, da bodo hišniška stanovanja ob tem, kar se zdaj dogaja v tem demokratičnem sistemu, potrebna zato, da se, nekako bi rekel, tisto, kar smo včasih govorili o samozaščiti, v tem smislu, ne pa neposredno ali pa prav dosledno v tem, naj tudi ta del premoženja zaščiti, tako kot je po svetu. V tem trenutku še ni jasno, ali so ali niso hišniki potrebni in zato ta stanovanja zdaj prodati, mislim, da ne smemo mi tu odločati, ampak naj se kasneje odločajo, ali bodo to hišni sveti oziroma zdaj jih ne bo več, ali bodo to tisti predstavniki, ki bodo upravljali stanovanje oziroma lastniki sami. In prejudicirati danes to nima pomena.</p>
                  <p>Združena lista je pa v tej spremembi 7. člena pač pritaknila še eno zadevo, ki se mi tudi ne zdi sprejemljiva. Namreč daje prednost, tako jaz razumem, imetnikom stanovanjske pravice pred lastniki. V enem delu, v enem pasusu notri bi se jaz s tem strinjal. Namreč, ko bivši lastnik ali pa sedanji, ta hip bo spet lastnik, pristane na to, da pride do tega, da lahko imetnik stanovanjske pravice odkupi stanovanje, mislim, da je to v redu, recimo, da v tem primeru bi šlo, v drugih pasusih, ko govori o tem, pa se ne morem strinjati s tem. Namreč, lastnik je lastnik in mislim, da se moramo na to navaditi in če bo kdo potem rekel, da pač pridejo nove krivice, jaz mislim, človek, ki ima stanovanje in ga ohrani, tu ni nikakršne, pa celo z neprofitno najemnino, tu ni nikakršne krivice nove, da ga pač ni mogel kupiti. Jaz moram še enkrat ponoviti to, kar sem že rekel v tem zboru. Toliko je mladih družin, ki nimajo možnosti niti imeti stanovanjske pravice, ne še to, da bi odkupovali. Zato mislim, da moramo biti proti temu amandmaju na 7. člen in da je pač primerno, da se ta 7. člen črta, kot sem rekel, zaradi tega, ker še ni jasno, ali je potrebno hišniško stanovanje, ali je potreben hišnik. Sam trdim, da je potreben že in da bo potreben, in da zato ne moremo ta stanovanja prodajati. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Žare Pregelj. Imate repliko, gospod Potrč? Razpravo. Potem pa ima gospod Žaro Pregelj besedo, potem pa gospod Potrč.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Odbor za infrastrukturo in okolje je podprl ta amandma in tudi člen v smislu, da se omogoči odprodaja tistih hišniških stanovanj, ki že ob uveljavitvi zakona, v stvari stanovanjskega zakona, niso bila več namenjena hišnikom. Tukaj ne razumeti samo hišnike kot skrbnike za določen večstanovanjski objekt, ampak tudi hišnike kurjače, hišnike, ki so pač opravljali določena vzdrževalna dela, ki so s posodobitvijo ogrevanja in podobnim, ali pa centraliziranim ogrevanjem v večjih mestih, pač njihove funkcije prenehale. Zato so že takrat v teh stanovanjih stanovali ljudje, ki ali niso bili hišniki ali pa so bili hišniki, pa niso več opravljali tega dela, torej so bili normalni stanovalci, samo njihov status je bil nekoliko drugačen. Zato je odbor tako popravil amandma, da je, to je v četrtem amandmaju pri tem členu, da je popolnoma jasno, da gre za tiste hišnike, ki niso bili več hišniki in da gre za tista hišniška stanovanja, pri katerih nihče od lastnikov ne nasprotuje. Mislim, da če se amandma odbora sprejme in ga poveže s sedanjim tekstom 7. člena, da ne naredimo nobenega prekrška, kajti prav imajo tisti, ki trdijo, sedaj so gospodarji teh stanovanj vsi tisti, ki so postali lastniki v določenih večstanovanjskih hišah. S tem menim, da je ta 7. člen popolnoma sprejemljiv. Jasno pa je, da odbor ni podprl drugih amandmajev, ki so želeli širiti vsebino tega člena. Gre namreč za spremembo znamenitega 125. člena, ki določa lastninjenje stanovanj, to pa predvsem zato, ker smo se že na začetku, ko smo prvo obravnavo tega zakona imeli, odločili, da bi tokrat opravili te manjše spremembe, ki so nujno potrebne, nikakor pa ne bi šli spet v reformo 125. člena, za katerega vemo, da je zakon zase. To je zakon v zakonu in v kolikor se lotimo tega problema, potem ni rešitve tako kmalu na obzorju. Poleg tega potrebujemo tudi ustrezna poročila Vlade, ki bi jasno pokazala uspešnost dosedanjih modelov. Po podatkih, ki so na voljo, se več ali manj kaže, da dva modela nekako gresta. Jasno, tisti tretji je bil ves čas popolnoma ponesrečen in zaradi tega nima smisla popolnoma izničevati sedanjih določil 125. člena, ima pa verjetno v doglednem času smisel ga popraviti. Jasno je to zakon zase. Še enkrat poudarjam, če želimo ta zakon spraviti pred novim letom pod streho, potem nikakor ne posegajmo v osnovna določila 125. člena, ker se s tem spet odpre polje problemov, ki jih do zdaj vsaj v dveh dolgih seansah, tako na Odboru za infrastrukturo kot tudi tukaj na Državnem zboru, nismo uspeli rešiti. Očitno gre za probleme, ki so brez večje količine denarja, in to državnega denarja, praktično nerešljivi. Zato ugotavljam in hkrati tudi podpiram vsa stališča matičnega odbora in upam, da bo tako tudi sprejeto na zboru. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. V zvezi s 125. členom res ne pričakujem nič drugega in ne bom nič težil. Gospodu ministru bi samo rekel naslednje: od treh modelov eden daje rezultate, dva ne. Ne daje tistih rezultatov, da bi prišlo neposredno do odkupa pri lastniku, kar je normalno in nihče ni pričakoval, in ne daje rezultatov tisti, da bi občina svoj stanovanjski sklad namenjala tem, ker tega ni. Tisti tretji o kreditih pa neke rezultate daje, hvala bogu, prav je da jih daje, cena za to rešitev je pa za tega najemnika seveda nekajkratno višja kot je bila za prejšnjega, ampak tako pač je, drugače biti ne more.</p>
                  <p>Glede hišnikov jaz podpiram in samo na to opozarjam, govor je bil o tem, da so potrebne alinee, saj v tem členu že izrecno piše, da 19.10.1991 niso opravljali hišniških del. Gospod minister, piše v tem členu. Piše v tem členu, vi ste pa govorili, da danes še opravljajo ali pa da bi bili potrebni kot hišniki. Toliko in toliko let tega ne delajo in če se sprejme amandma odbora, potem bo še dve leti pred 19.10.1991. Verjamem, da se bodo razmere spremenile, ampak zdi se mi težko prisiljevati ljudi, posebej zaradi posledice, v katero vstopajo. Njihova posledica pa je odpoved najemne stanovanjske pogodbe brez pravic in tu je problem. Saj če bi on lahko normalno potem v takem stanovanju ostal, ne bi nihče delal problemov iz tega.</p>
                  <p>Zadnje, na kar bi opozoril, spet brez velikega upanja zmage, je pa peti amandma, ki je sicer povezan s 125. členom, ampak ne povezan niti s sredstvi države niti s čemerkoli drugim. To je vprašanje povračil vlaganj v stanovanja. Če kdo meni, da ni prav, da se temu najemniku, ki se bo moral izseliti in je vlagal v ta stanovanja, ničesar ne da, potem moram reči, da jaz drugače menim in da je to skrajno krivično, posebej, ker sta ista poslanca vložila zakon o poslovnih stavbah in prostorih, ki na isti problem tudi poskuša opozoriti in ga reševati. To se pravi, da bomo poleg stanja, ker jaz upam, da bomo tam le uspešni, čeprav po zadnjih stališčih Vlade tudi v to nisem več prepričan, ampak bomo imeli potem situacijo, kjer bomo najemniku poslovnega prostora rešili, najemniku stanovanja pa ne rešili, kar bo še bolj smešno. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. K besedi se je javil gospod minister. Jaz pa prekinjam to točko, prekinjam sejo in nadaljujemo popoldan. Prvi dobi popoldne besedo gospod minister ob 14. uri. Prosim, da ste v dvorani točni.</p>
               </sp>
               <stage>(Seja je bila prekinjena ob 12.26 uri in se je nadaljevala ob 14.40 uri.)</stage>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Prosim, da ugotovimo prisotnost v dvorani! Še vedno ugotavljamo prisotnost v dvorani!</p>
                  <p>Pričenjam nadaljevanje seje. Za popoldanski del so se opravičili še: gospod Maks Sušek, gospa Jadranka Šturm-Kocjan od 14. do 15.30 ure, gospa Ljerka Bizijenako, gospod Branko ...(Nerazumljivo.)... in gospod Vitodrag Pukl za eno uro, vse ostale pa prosim, da potrdite svojo prisotnost! (47 prisotnih.) Zbor je sklepčen in lahko odloča.</p>
                  <p>Smo pri <title>36. TOČKI DNEVNEGA REDA - PREDLOG ZAKONA O SPREMEMBAH IN DOPOLNITVAH STANOVANJSKEGA ZAKONA</title>.</p>
                  <p>Smo pri 7. členu, besedo pa ima gospod minister Gantar. Izvolite.</p>
               </sp>
               <sp>
                  <speaker>DR. PAVLE GANTAR:</speaker>
                  <p>Hvala lepa. Gospod podpredsednik, spoštovane poslanke in poslanci! Oglašam se pri četrtem amandmaju na 6. strani, o amandmaju k besedilu 4. Namreč, tukaj gre za besedilo, kjer hišnik ni bil več potreben in potem v dveh letih pride do uveljavitve stanovanjskega zakona, ni oporekal noben lastnik. Intence predlagatelja seveda so dobre, vendar so zaenkrat predvsem intence. Eno od vprašanj, o katerem bi se mogoče tudi pravna služba morala izreči, je izvedljivost te odločbe. Ni oporekal noben lastnik, kako se bo to izvajalo, to je prva zadeva, druga pa, da mislimo, da so hišniki dobro zaščiteni v 157. členu, drugi odstavek, če ga preberem: "Če se mora hišnik izseliti iz hišniškega stanovanja zaradi upokojitve oziroma zaradi razlogov, ki niso nastali po njegovi krivdi, mu mora najem primernega stanovanja priskrbeti občina." To je že notri. Na kaj se nanaša, pravzaprav kje je še naš dodatni dvom? Naš dodatni dvom je to, da se s takšnimi rešitvami, kot so v amandmaju, pravzaprav omogoča legitimizacija tistih nakupov tistih ljudi, ki so prišli do hišniškega stanovanja z neke vrste pretvezo, če že hočete, ki so sami pravzaprav bili hišniki in pa potem prenehali samovoljno opravljati hišniško dejavnost, in sedaj lahko odkupijo stanovanja. Ta kategorija ni nepomembna in s tem bi jim seveda omogočili, da odkupijo hišniško stanovanje. Skratka, imamo kar nekaj primerov, kjer se je to dogajalo. In takšen amandma bi to legaliziral. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? (Ne.) Prehajamo na odločanje.</p>
                  <p>Najprej bomo glasovali o amandmaju pod točko 1, ki ga predlaga poslanska skupina Združene liste. Odbor ga ne podpira. V kolikor je sprejet ta amandma, so vsi amandmaji brezpredmetni, razen tistega, ki uvaja nov 7.a člen. Ugotovimo sklepčnost! (49 prisotnih.)</p>
                  <p>Kdo je za? (9 poslancev.) Je kdo proti? (31 poslancev.)</p>
                  <p>Ugotavljam, da amandma ni sprejet.</p>
                  <p>Smo na strani 5 poročila. Imamo amandma. Predlagatelj je Vlada. 7. člen se črta, odbor pa ga ne podpira. To je amandma pod točko 2. Ugotovimo sklepčnost! (50 prisotnih.)</p>
                  <p>Kdo je za? (31 poslancev.) Je kdo proti? (13 poslancev.)</p>
                  <p>Ugotavljam, da smo amandma sprejeli.</p>
                  <p>S tem so amandmaji pod točko tri in štiri brezpredmetni. Imamo pa še, da se za 7. členom doda nov 7.a člen. Samo malo, da vidimo. Amandma pod točko tri ni brezpredmeten, čeprav smo člen črtali. V bistvu smo črtali člen. Prosil bi tudi sekretariat, mislim, da ne moremo o teh več glasovati zato, ker člena ni. Želi kdo o amandmaju pod točko pet, h kateremu se doda nov 7.a člen, ki ga predlaga poslanska skupina Združene liste, odbor pa ga ne podpira, besedo? (Ne.) In dajem amandma na glasovanje. To je nov 7.a člen. Ugotovimo sklepčnost! (49 prisotnih.)</p>
                  <p>Kdo je za? (13 poslancev.) Je kdo proti? (25 poslancev.)</p>
                  <p>Ugotavljam, da amandma ni sprejet.</p>
                  <p>Smo pri 8. členu. Imamo amandmaje, ki jih predlaga pod točko ena, da se doda 8.a člen. Predlagatelji je poslanska skupina Združene liste. Je umaknjen. Hvala lepa. Potem o osmem členu n treba razpravljati.</p>
                  <p>K 9. členu imamo amandma Vlade, da se črta člen. Predlagatelj je Vlada in odbor podpira. Želi kdo besedo? Amandma dajem na glasovanje. Ugotovimo sklepčnost! (43 prisotnih.) Ugotovimo sklepčnost! (45 prisotnih.) Ugotovimo sklepčnost! (48 prisotnih.)</p>
                  <p>Kdo je za amandma Vlade k 9. členu? (28 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Proceduralno ima gospod Henigman. Izvolite. Prosim, če poveste pred zborom, da vaša aparatura ne dela. Izvolite. Se opravičujem, aparatura ne dela, ampak ne dela pri nikomer. Jaz sem mislil, gospod Henigman, da imate proceduralno, da ponavljamo glasovanje. Bomo počakali nekaj minut. Prišlo je do izpada, sedaj je v redu. Proceduralno ima gospod Henigman, prosim. Glasovali smo o 9. členu.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Gospod predsedujoči, prosim, če ponovimo glasovanje. Tisti glas proti je moj, vendar je bila to napaka.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Dajem proceduralni predlog, da se glasovanje ponovi. Ugotovimo sklepčnost! (48 prisotnih.)</p>
                  <p>Kdo je za? (18 poslancev.) Je kdo proti? (17 poslancev.)</p>
                  <p>Ugotavljam, da je predlog sprejet.</p>
                  <p>Na glasovanje dajem amandma Vlade k 9. členu, da se 9. člen črta, odbor podpira. Ugotovimo sklepčnost! (50 prisotnih.)</p>
                  <p>Kdo je za? (26 poslancev.) Je kdo proti? (12 poslancev.)</p>
                  <p>Ugotavljam, da je amandma Vlade sprejet.</p>
                  <p>V razpravo dajem 10. člen in amandma pod točko 1, ki ga predlaga Vlada. Odbor ne podpira, ker tudi ne podpira amandmaja Vlade k 7. členu. Mi smo 7. člen črtali. Amandma Vlade je bil sprejet. Pod točko 2 imamo amandma, ki ga predlaga odbor, je redakcijske narave in pod točko 3 imamo amandma poslanske skupine Demokratske stranke, napovedan pa je umik. Amandma pod točko 3 je umaknjen. Želi kdo o 10. členu, o amandmaju pod točko 1 in 2 besedo? Gospod Tone Peršak, potem gospod Pregelj.</p>
               </sp>
               <sp>
                  <speaker>ANTON PERŠAK:</speaker>
                  <p>Rad bi samo to povedal, da jaz seveda amandmaja Vlade, tako kot ga nisem podpiral k 7. členu, tudi tega ne, čeprav bi, če ta tekst ostane, bilo neskladje. Rad bi pa rekel, ker sta amandmaja neodvisna, če bi sedaj, potem ko je bil 7. člen črtan, bil sprejet drugi amandma, to se pravi amandma odbora, bi bilo to zelo slabo, ker ne samo da nismo nekako uredili tega problema, ta bi bistveno oslabil, otežil položaj teh ljudi, ki v teh stanovanjih živijo. Tako da prosim, če amandma Vlade ne bo sprejet, da tudi drugega ne bi sprejeli, ker bo situacija samo še slabša.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Pregelj. Jaz bi pa Vlado pozval tudi, da amandma k 10. členu pravilno formulira, tako kot imamo sedaj, je v bistvu to opomba. Je potrebno, da Vlada predlaga amandma: člen se črta ali podobno. Tako kot je sedaj, ne moremo dati na glasovanje. Gospod Pregelj, izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Tudi sam sem hotel opozoriti, da to, kar predlaga Vlada, sploh ni amandma. To je zgolj ugotovitev. Odbor se v to ni vtikal, ker celotnega tega postopka Vlade ni podpiral. Bi pa opozoril, da je bil ta člen in tudi amandma odbora zelo natančno usklajen. Res pa je, da sedaj nekoliko visi v zraku. Dejansko to področje še vedno ostane v rokah lastnikov teh stanovanjskih hiš in enostavno pač ne reguliramo ničesar, kar bi lahko mogoče nekoliko bolj enotno za celo državo uredili v tem zakonu. Torej, problem bo ostal. Ničesar ne dosežemo, kot to, da problem ostane. Glede nato, da je pa še eno branje, se lahko celotna zgodba spet ponovi. Tako da mislim, da tukaj Vlada žal ne igra dovolj korektne vloge. Kajti problem teh hišniških stanovanj, tista, ki niso uporabljena kot hišniška, je prisoten in jih je treba nekako rešiti. Ne se pa skrivati za nekimi formalnostmi, zadaj pa puščaš slabo voljo in prizadete državljane. Mislim, da to ne more biti naše vodilo. Odbor se je tega zavedal in zato je pripravil po mojem mnenju sorazmerno konsistentne amandmaje, ki bi zadevo reševali v zadovoljstvo vseh, ki so do take rešitve upravičeni. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod minister Gantar, izvolite.</p>
               </sp>
               <sp>
                  <speaker>DR. PAVLE GANTAR:</speaker>
                  <p>Hvala, gospod podpredsednik. Spoštovane poslanke in poslanci! Seveda se jaz ne bi mogel strinjati s temi vrednostnimi sodbami o Vladi, ki pač nič noče storiti za te stvari. Zakon je relativno jasno napisan in vloga hišniških stanovanj je jasna. So problemi, vendar predvsem tam, kjer so bila vprašanja hišniških opravil nejasna in neurejena, kjer so pravzaprav v hišniških stanovanjih stanovali ljudje, ki so ali tukaj prostovoljno ali pa kakorkoli prenehali opravljati hišniška opravila, in to sem že poudaril. Sedaj pa k 10. členu v prvem amandmaju predlagam, če je to možno, formulacijo "10. člen se črta".</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Bomo sprejeli. Hvala lepa. Gospod Tone Peršak ima besedo.</p>
               </sp>
               <sp>
                  <speaker>ANTON PERŠAK:</speaker>
                  <p>Jaz bi samo toliko repliciral tej razpravi, čeprav je bitka več ali manj že izgubljena, razen če se bo v tretji obravnavi še kaj spremenilo razpoloženje. Rad bi rekel nekaj. V ogromno hišah, gotovo pa ne v vseh, so šele sedaj ugotovili, da so nekoč v teh hišah obstojala hišniška stanovanja in hišniki. Sam poznam nekaj primerov. Gotovo so pa tudi taki, o katerih govori minister, zato, da ne bova polemizirala v nekih absolutnih kategorijah. Ampak sam vem za nekaj primerov, kjer je bila tako rekoč prodaja že dovoljena, ker so vsi mislili, vključno s stanovanjskim podjetjem, da je stanovanje normalno in da ima tisti, ki notri stanuje, ki se je priselil pred 10 leti, ali pa 15. leti, čisto normalno stanovanjsko pravico. Celo podjetje, tisti Staninvest, ali kako se je imenovalo, je zagotovilo, da je to normalno stanovanje, nakar se je nekdo, ki se je vselil takrat pred tridesetimi leti spomnil, saj ni res, tukaj je pa takrat, dokler smo imeli kurilnico, stanoval kurjač. In tako naprej. Jaz vem, da bodo seveda določeni do neke mere - gotovo, stvar je treba urejati, mogoče za več hiš skupaj, ampak v večini blokov, razen tistih, ki nimajo čez 100 in tako naprej stanovanj, praktično te potrebe ni. In jih tudi na drug način urejajo in tako naprej. Dejansko se sedaj pokaže v mnogih teh hišah, da ljudje zvejo, da so pravzaprav lastniki stanovanja, za katerega sploh vedeli niso, da tako rekoč obstaja, da so postali lastniki. Ampak, kot pravim, bitka je vsaj do sedaj praktično mimo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Geržina, izvolite.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo. Jaz mislim, da tudi 10. člen govori o tem, kar je opozarjal minister. Namreč, da bistveno poslabša status stanovalcev v tako imenovanih hišniških stanovanjih. Tukaj govori o tem, če ne vloži zahteve, sedaj če je to jasno, da so vsi vložili zahtevo, potem ni strahu. Vendarle, če kdo ni vložil zahteve, mu nič ne ostane in ta amandma tudi o tem enako govori, amandma Odbora za infrastrukturo in okolje. Se pravi, da če govorimo o 10. členu je, ker je predlagan da se umakne. Če se ne umakne, bomo še poslabšali njihovo situacijo! In zato moramo biti proti! Tudi amandma, če slučajno ne bi šel amandma Vlade skozi, da ostane 10. člen in da gremo na amandma Odbora za infrastrukturo in okolje, enako poslabšal! O tem pa niste rekli.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Geržina. Želi še kdo besedo? (Ne.) Razpravo zaključujem.</p>
                  <p>Dajem na glasovanje amandma Vlade, ki se glasi: 10. člen se črta. Odbor ne podpira.</p>
                  <p>Ugotovimo sklepčnost! (46 prisotnih.)</p>
                  <p>Kdo je za? (23 poslancev.) Je kdo proti? (15 poslancev.)</p>
                  <p>Ugotavljam, da je amandma sprejet.</p>
                  <p>S tem je amandma pod točko 2 brezpredmeten.</p>
                  <p>V razpravo dajem vse preostale člene, h katerim niso bili vloženi amandmaji. Želi kdo besedo?</p>
                  <p>Dajem na glasovanje ostale člene.</p>
                  <p>Ugotovimo sklepčnost! (50 prisotnih.)</p>
                  <p>Kdo je za? (36 poslancev.) Je kdo proti? (2 poslanca.)</p>
                  <p>Ugotavljam, da smo ostale člene sprejeli.</p>
                  <p>V razpravo dajem naslov zakona.</p>
                  <p>Naslov zakona dajem na glasovanje. Ugotovimo sklepčnost! (48 prisotnih.)</p>
                  <p>Kdo je za? (30 poslancev.) Je kdo proti? (2 poslanca.)</p>
                  <p>Ugotavljam, da smo naslov sprejeli.</p>
                  <p>Imamo še dodatni sklep: "Državni zbor Republike Slovenije nalaga Vladi Republike Slovenije, da problematiko izrednih, kakor tudi periodičnih inšpekcijskih pregledov večstanovanjskih hiš opredeli v novi zakonodaji za področje graditve objektov." Predlagatelj je odbor.</p>
                  <p>Ugotovimo sklepčnost! (50 prisotnih.)</p>
                  <p>Kdo je za? (32 poslancev.) Je kdo proti? (1 poslanec.)</p>
                  <p>Ugotavljam, da smo sklep sprejeli.</p>
                  <p>Še proceduralni sklep: "Zakon za tretjo obravnavo pripravi predlagatelj, v sodelovanju z gospo poslanko Danico Simšič in gospodom Tonetom Peršakom." To sta kvalificirana</p>
                  <p>predlagatelja - sopredlagatelja. Torej bom sklep formuliral tako, da sopredlagatelja pripravita zakon za tretjo obravnavo - Vlada in sopredlagatelja, tako da je jasno. Še vedno ugotavljamo prisotnost! Ugotovimo sklepčnost! (49 prisotnih.)</p>
                  <p>Kdo je za? (33 poslancev.) Je kdo proti? (5 poslancev.)</p>
                  <p>Ugotavljam, da smo proceduralni sklep sprejeli in s tem zaključujem to točko dnevnega reda.</p>
                  <p>Prehajamo na <title>39. TOČKO DNEVNEGA REDA - DRUGA OBRAVNAVA PREDLOGA ZAKONA O LASTNINSKEM PREOBLIKOVANJU PODJETIJ Z DRUŽBENIM KAPITALOM, KI OPRAVLJAJO TURISTIČNO DEJAVNOST IN KATERIH NEPREMIČNINE SE NAHAJAJO NA OBMOČJU TRIGLAVSKEGA NARODNEGA PARKA</title>.</p>
                  <p>Predlog je v obravnavo zboru predložila Vlada Republike Slovenije. Želi besedo predstavnik Vlade? Predlagatelja ni. Predlog zakona je obravnavala Komisija za spremljanje in nadzor lastninskega preoblikovanje in družbene lastnine kot matično delovno telo. Prosim poročevalca, da predstavi mnenje. Gospod Izidor Rejc, izvolite.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani gospod podpredsednik, gospe in gospodje! Komisija za spremljanje in nadzor lastninskega preoblikovanja družbene lastnine je seveda obravnavala tudi predlog zakona o lastninskem preoblikovanju podjetij, ki opravljajo turistično dejavnost in katerih nepremičnina se nahaja na področju Triglavskega narodnega parka. Na svoji 72. seji je 14. prejšnjega meseca ta predlog, ki ga je pripravila Vlada, obdelala in vam tudi v poročilu nakazala, v kateri smeri se sedaj rešuje lastninsko preoblikovanje. Veliko dilem je bilo seveda o tem tudi vmes, čemu tu posebni zakon. Sami veste, da je zadeva v postopku že skoraj dve leti in da nas je že skoraj, milo rečeno, sram, da tega nismo izpeljali. Vendar, bile so tudi dileme, čemu to in seveda vse to izhaja iz 5. člena zakona o lastninskem preoblikovanju in Vlada je tudi upoštevala mnenje Državnega zbora 28. seje z dne 3.2.1995, ko smo spet oziroma, ko je Državni zbor spet odločil, da opravi prvo obravnavo. Iz sklepov te seje Državnega zbora, 28. po vrsti, je seveda Vlada pripravila in tudi uredila predlog tako, da so posamezne pravice članov iz zadrug izvzete. Seveda nismo pa mogli in tudi komisija, ki je obravnavala predlog za drugo obravnavo, je, kot boste videli oziroma kot vidite iz pregleda amandmajev, je tudi zavzela določena stališča. Bistvo sprememb oziroma dopolnitev tega zakona pa je gotovo v tem, da dobijo tudi prebivalci, ki živijo in imajo stalno bivališče na področju občin Triglavskega narodnega parka, tudi posebne pravice. Treba je tudi povedati, da se je poleg prejšnjih občin pojavila z novo lokalno samoupravo tudi nova občina Kobarid, ki je gotovo tudi dobila pravico, da kot tista, ki je na področju Triglavskega narodnega parka, ima enake pravice kot vse ostale občine. Dalje je tudi bistvo, da smo se odločili o tem, da je določen datum, o katerem seveda so prebivalci, ki stalno bivajo na področju Triglavskega narodnega parka in v teh občinah, da v šestdesetih dneh, ko je zakon v veljavi, seveda to željo po lastninskem preoblikovanju s certifikati tudi pokažejo. Bistvo tega novega zakona oziroma predloga pa je tudi gotovo v tem, da tujci v nobenem primeru, ne v direktni in ne v indirektni obliki, ne morejo biti lastniki nepremičnin v tem delu naše države.</p>
                  <p>To je vse na kratko. Menim, da bo tudi razprava še marsikatero dilemo odprla. Želim pa, da bi drugo razpravo čimprej opravili in seveda dali zeleno luč za pripravo predloga zakona za zadnji del, se pravi za tretjo obravnavo. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Izidor Rejc. Želi besedo predstavnik sekretariata? (Ne želi.) Prehajamo na obravnavo in glasovanje o posameznih členih. Predlagam, da skladno s poslovnikom najprej glasujemo o sklepu, da o vseh členih, h katerim niso bili vloženi amandmaji, glasujemo skupaj na koncu. Ugotovimo sklepčnost! (46 prisotnih.)</p>
                  <p>Kdo je za? (27 poslancev.) Je kdo proti? (1 poslanec.)</p>
                  <p>Ugotavljam, da je sklep sprejet.</p>
                  <p>Prehajamo na obravnavo posameznih amandmajev. Pregled amandmajev imate z dne 4.10.1995. Najprej imamo amandma k 1. členu. Predlagatelj je komisija, Vlada ne nasprotuje. Želi kdo besedo? Gospod Henigman, izvolite.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Spoštovani! Prvi amandma k 1. členu komisije v bistvu določa, da objekti, ki so v lasti občin, tudi ostanejo občinam, tako da je to v bistvu dogovorjeno tako z občinami kot z Vlado in na komisiji sprejeto. Je pa izpadlo pri prejšnjih predhodnih variantah zakona, tako da predlagam, da podpremo ta amandma. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Anderlič.</p>
               </sp>
               <sp>
                  <speaker>TONE ANDERLIČ:</speaker>
                  <p>V imenu poslanske skupine Liberalne demokracije zahtevam, da to točko prekinemo, dokler ne pride predstavnik Vlade. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Takšen predlog dajem na glasovanje. Ugotovimo sklepčnost! (46 prisotnih.)</p>
                  <p>Kdo je za? (30 poslancev.) Je kdo proti? (Nihče.)</p>
                  <p>Ugotavljam, da je predlog sprejet.</p>
                  <p>S tem prekinjam to točko, dokler ne pride predstavnik Vlade.</p>
                  <p>Prehajamo na <title>42. TOČKO DNEVNEGA REDA - OBRAVNAVA PREDLOGA SKUPINE POSLANCEV ZA SPREJEM OBVEZNE RAZLAGE PRVEGA ODSTAVKA 48. ČLENA ZAKONA O LASTNINSKEM PREOBLIKOVANJU PODJETIJ</title>.</p>
                  <p>Skupina poslancev: Žarko Pregelj, Marjan Podobnik, Janez Podobnik, Franc Potočnik, Janez Vindiš, Štefan Matuš, Franc Zagožen je predložila predlog za sprejem obvezne razlage prvega odstavka 48. člena zakona o lastninskem preoblikovanju podjetij. Želi besedo predstavnik predlagateljev? Izvolite, doktor Franc Zagožen ima besedo.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! V imenu predlagatelja naj bi predlog obrazložila ga. Lukačeva. Trenutno je ni tukaj, prosim za nekaj minut odmora. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Kot sem prej povedal, sem jaz naštel predlagatelje in gospe Lukačeve ni med njimi in tudi ne more govoriti v imenu predlagateljev. Kot poslanka, kot predstavnica poslanske skupine bo dobila besedo. Še vedno čakamo predlagatelje, da predstavijo svoje mnenje. Jaz bi prosil predstavnike predlagateljev, da predstavijo mnenje, gospa Lukačeva mnenja ne more predstaviti, ker je ni. Gospod Žarko Pregelj v imenu predlagateljev, izvolite!</p>
               </sp>
               <sp>
                  <speaker>ŽARKO PREGELJ:</speaker>
                  <p>Se opravičujem za, mogoče trenutek zmede, toda tako je, kadar se pač skače s točke na točko in se poslanci ne uspemo niti fizično pripraviti in pogledati, glede na to, da se ta seja vleče že zelo zelo dolgo. No, skupina poslancev SLS je predlagala začetek postopka za sprejem obvezne razlage prvega odstavka 48. člena zakona o lastninskem preoblikovanju podjetij. Sam razlog, ki nas je k temu vodil, je bil pač takrat pogojevan s problemi, ki so nastajali v zvezi s Skladom Republike Slovenije za razvoj, ki jih je imel, pač imel je drugačne poglede na možnosti revizije predvsem v tistih podjetjih, ki jih je sam upravljal oziroma katerih lastnik je postal s prenosom družbenega kapitala na sklad. Dejstvo, da se ta revizija v teh podjetjih ni opravljala, da je prihajalo do nasprotovanj, je bilo tudi pogojevano z drugačno razlago zakona. Zato smo predlagali podpisani poslanci, da se sprejme, se pravi, podali smo predlog za sprejem obvezne razlage prvega odstavka 48. člena zakona o lastninskem preoblikovanju podjetij, ki bi se glasilo nekako takole: "Postopek revizije lastninskega preoblikovanja se opravi v vseh podjetjih, za katere je podan sum, da je prišlo do oškodovanja družbene lastnine, in sicer ne glede na njihov lastninski in statusni položaj." Mislim, da je ta razlaga zelo jasna in bi potem pomenilo, da je pač revizijo dovoljeno opraviti tudi v skladovih podjetjih. To je bistvo celotnega postopka, iz poročila matičnega odbora in mnenja Sekretariata bodo pa mislim govorili drugi, pa bi se kasneje oglasili še v imenu poslanske skupine. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Gospod Pregelj, glede vaše opazke, da skačem iz točke na točko. To je sklenil Državni zbor. Predlog je oblikovala Komisija za spremljanje in nadzor lastninskega preoblikovanja družbene lastnine kot matično delovno telo. Želi poročevalec besedo? Gospod Izidor Rejc, izvolite!</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani podpredsednik, gospe in gospodje! Komisija za spremljanje lastninskega preoblikovanja je obravnavala ta predlog obvezne razlage. Pravkar je bilo povedano,</p>
                  <p>kakšen je, da se pač opravi revizija, ker je podan sum in ne glede na lastninski status in položaj. Namreč, mi vemo, da smo imeli 31. sejo v juliju, ki je obravnavala celovito problematiko lastninskega preoblikovanja in na katerem smo veliko besed namenili reviziji, predvsem pa tudi reviziji podjetij, ki so na skladu, za katera je veljalo prej, da pač ne bodo, so pač se branili in so rekli, kar je na skladu, je že lastninsko preoblikovano. No, in vemo, da smo potem še sprejeli zakon, ki je urejeval dopolnitev zakona, ki je urejeval lastninsko preoblikovanje podjetij na skladu in seveda obveznosti Agencije za privatizacijo in v tem smo tudi določili možnost te revizije. No, tu v pojasnjevanju Sekretariata za zakonodajo in pravne zadeve seveda lahko vidimo, da se sekretariat nagiba, da bi to ne bilo toliko potrebno. Da je tu problem suma, ali je utemeljen sum. Sum je v vsakem primeru sum! Tak ali drugačen, je utemeljen sum. Težko je, bi rekel, te zadeve razločevati. Brž ko je sum, je pač akt, v katerem bi ta revizija morala biti. Komisija je bila za to, pri glasovanju se je odločila za to, da se ta obvezna razlaga sprejme, da ne bi prišlo do kakršnihkoli posebnih in specifičnih tolmačenj ali pa izmikanj glede revizije, vendar pa je tudi naložila predlagateljem, da do naslednje seje, skupaj s Sekretariatom za zakonodajo in pravne zadeve, dopolni ustrezen tekst obvezne razlage. V glavnem komisija to obvezno razlago podpira. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Proceduralno ima gospod Franc Potočnik. Izvolite!</p>
               </sp>
               <sp>
                  <speaker>FRANC POTOČNIK:</speaker>
                  <p>Spoštovani! Pri prejšnjem glasovanju oziroma enem glasovanju nazaj se je meni zdelo nekaj sumljivo. In zato sem šel po izpisek in na tem izpisku je gospod Topler dvakrat pritisnjen. Mislim, je dvakrat črka "K" kot kvorum, enkrat kot predsedujoči, pa enkrat pod številko 81 je tudi pritisnjen kot prisotnost. Takrat je bilo 46 glasov. Zdaj pa jaz ne vem, kako bomo delali naprej, če...</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Prosim, jaz moram povedati, da nimam kakih parapsiholoških sposobnosti, da bi pritisnil tudi tam! Prosim, gospod Ivo Hvalica. Mislim, da je potrebno to stvar urediti. Izvolite, gospod Ivo Hvalica.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Tokrat ne gre za napako naprave. Kot ste opazili, jaz velikokrat sedim na zgornjem delu sedeža, malo zaradi hrbtenice, več pa zaradi tega, da imam pregled nad dvorano. Tokrat gre za dolgo roko gospoda Igorja Omerze, ki je pritisnil tudi na gumb Toplerja! Zaradi tega ostro protestiram in prosim, da se izreče, ne vem, ukor ali opomin, ali karkoli! Ampak na vsak način, če mislite na takšen način vzdrževati sklepčnost tu v tem Državnem zboru, je tega - torej, to je vredno zgražanja! Spomnite se, da je podobne stvari počel že gospod Kopač in tako dalje. Kaže, da ima LDS nek primat. (Smeh v klopeh.) Seveda, seveda, on je stalno imel zapiknjeno svoj čas. Kar vtakni, če si upaš, če je to način. Kolikor jaz vem, imamo pravila glasovanja. Dobro, evo, zdaj je zataknil to tudi gospod Lavrinc. Torej ne gre za napravo, gre za dolgo roko Igorja Omerze. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Ivo Hvalica, jaz predlagam, da to razčistimo na kolegiju in sem tudi sam, ni pa mesto, da o tem razpravljamo tukaj.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Glejte, tu ni kaj razčiščevati. Dokaz je tu pred vami, ga imate tu, torej izpisek je tu, meni pa morate verjeti, ker sem to videl. Izpisek je tu. Pa se ne bomo igrali na tak način.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Gospod Ivo Hvalica, jaz sem sam zelo za to, da se te stvari razčistijo.</p>
               </sp>
               <sp>
                  <speaker>IVO HVALICA:</speaker>
                  <p>Sedaj bomo razčistili, sedaj, ne potem. Tako kot v primeru gospoda Kopača čez 14 dni sem dobil obvestilo, da je verjetno.  Da se ugotovi, da je gospod Omerza pritisnil na gumb.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Imamo kronsko pričo gospoda Hvalico. Predlagam, da se o tem razpravlja na kolegiju. Jaz tega nisem videl in ne morem sedaj tega sprejeti. Gospod Omerza, nimate besede. Bomo o tem razpravljali na kolegiju. (Glas iz klopi - se ne razume.) Hvala lepa, kolegice in kolegi. Ne, gospod Hvalica, nimate več besede. Jaz sem dejal, da bomo o teh stvareh razpravljali na kolegiju. Izvolite, gospod Ivo Hvalica, tu imate izpisek glasovanja.</p>
                  <p>Prehajamo naprej. Želi besedo predstavnik sekretariata. Gospod Baškovič, izvolite.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Hvala lepa. Jaz bi vendarle nekaj besed povedal v zvezi s to obvezno razlago. Najprej bi rad opozoril, da je precej slabo znamenje za naš pravni sistem, da imamo na vsaki seji dve, tri obvezne razlage, kar pomeni, da sprejemamo slabe zakone oziroma da poskušamo po tej poti marsikdaj, lahko mirno povem, da je tako, urediti stvari, ki se sicer urejajo z dopolnitvami zakonov po zakonodajnem postopku, spremembo in tako naprej. Zato smo mi vedno do teh projektov kritični in jih natančno pogledamo in tudi potem zavzamemo svoje stališče. Da rečem, da smo tudi objektivno včasih v težavah hitrega sprejemanja, nepremišljenega, in do tega prihaja. Ampak vendarle, dajmo se izogibati tem obveznim razlagam, če se le da.</p>
                  <p>V tem primeru bi moral reči, da smo mi napisali svoje mnenje dokaj obširno, gospod Rejc ga je tudi delno že predstavil, ampak moram vendarle opozoriti na nekaj elementov. Namreč, to vprašanje, ki je bilo bistveno, kako je s podjetji v lasti sklada in z delom revizij in tako naprej, je bilo medtem pravno rešeno. Tako da tega problema več ni, pravnega več ni in dejansko je v tem času tudi prišlo do prakse, ki je prelomila, zlasti potem, ko je občna seja Vrhovnega sodišča zavzela stališče do teh primerov. V sodni praksi je tudi že bilo v sodni judikaturi potem in praksi izpeljano to, da ni nobenega zadržka za te vrste revizij in se je to mirno lahko opravljalo, se pravi, zakon je bil že tolmačen na ta način v praksi preko sodišča, kar je tudi en vidik tolmačenja prakse, ki je najbolj učinkovit. To je ena plat, mislim, ne pravno ne dejansko ne vidimo več potrebe, da se s takšno razlago gre.</p>
                  <p>Drugič, taka razlaga, kot je predložena, je pa dejansko vprašljiva in smo povedali zakaj, ker spreminja smisel tega člena iz prejšnjega odstavka, na katerega se nanaša, ker govori generalno, da se ta postopek revizije opravi v vseh podjetjih, ne dela nobene razlike. Zakon ima pogoje kdaj, kako, v katerem obdobju, do kdaj in tako naprej, to je vse v zakonu regulirano in potem s tem, da zakon, ki smo ga nazadnje sprejeli o skladu, je tudi tam regulirano, ob kakšnih pogojih in kdaj, se pravi, imamo to z zakonom definirano in ne moremo zdaj kar z obvezno razlago vse vreči v en koš, pa recimo reči: v vseh podjetjih.</p>
                  <p>Drugič, za katere je podan sum, da je prišlo do oškodovanja v sistemskem zakonu, v tem členu samem piše, da mora biti dan utemeljen sum, da je prišlo do oškodovanja, to je bistveno za pravnike in za sodišča in tako naprej, sam sum je zelo nedefiniran pojem, se pravi nekdo reče in je. Mora biti nekaj vendarle oprijemljivega, da je sum utemeljen in potem revizija vstopi in agencija in tako naprej. Se pravi, v tem smislu bi morali popraviti samo dikcijo teh elementov, da bi sploh ustrezala zakonu, hočem pa reči, da ne vidimo, zlasti zdaj ne več, potrebe po takšnem sprejemanju. Ni pa bilo to opravljeno, kar je odbor naložil predlagateljem, da v sodelovanju z našim sekretariatom pripravijo te formalne spremembe v besedilu, na katerega sem na koncu opozoril, da bi bila stvar logična z zakonom uravnotežena. Samo toliko sem hotel opozoriti. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu, proceduralno ima gospod Ivo Hvalica, izvolite.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Gospod predsedujoči, pa vendar nimate prav. To ni običajen primer, namreč s tistim dodatnim glasom je bil vzpostavljen kvorum, 46 ne, to pomeni, da je ta sklep, ki je bil izglasovan, torej nepravilno izglasovan. Ker če bi manjkal tisti glas, ki ga je gospod Omerza z dolgo roko dodal oziroma prisotnost, potem tega glasovanja ne bi bilo mogoče opraviti.</p>
                  <p>Zaradi tega je potrebno razveljaviti oziroma ponovno glasovati o tem sklepu. Mislim, da sem bil popolnoma jasen in da to razumete in da ste naredili napako, gospod predsedujoči. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod bom ponovil ampak povejte mojo napako prosim, gospod Ivo Hvalica, če ste me obtožili, prosim, da tudi poveste napako, ki sem jo storil kot predsedujoči.</p>
               </sp>
               <sp>
                  <speaker>IVO HVALICA:</speaker>
                  <p>Napako, ker ste hoteli odpraviti, namreč, da bomo, vi ste gledali samo, ne na posledico, vi ste gledali samo na vzrok, se pravi na dejstvo, da je gospod Omerza pritisnil na tipko. Posledica tega je, da se je sploh lahko glasovalo o tem sklepu in da ta sklep sicer ne bi bil tako izglasovan. Mislim, da sem dovolj jasen, ker je tisti glas povzročil "kvorum", sicer bi nas bilo tukaj samo 45 in ne bi mogli glasovati. Ali je jasno, ali ni jasno? To je vaša napaka.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Ivo Hvalica, jaz sem tukaj gledal na številke, ki mi jih kaže ekran. Videl sme 46, zbor je sklepčen. Glede na to, kar predlagate, mislim, da nima smisla, da sejo vodimo naprej. Proceduralno imate tudi, gospod Zagožen. Jaz predlagam, da naredimo 15 minut odmora, da stvari raziščemo in da sejo potem nadaljujemo. Odrejam 15 minut odmora, sejo nadaljujemo ob pet minut do štirih, ob 15.55.</p>
               </sp>
               <stage>(Seja je bila prekinjena ob 15.32 uri in se je nadaljevala ob 15.50 uri.)</stage>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>...vsak lahko pritisne samo eno tipko. (Smeh.) Svojo tipko. Prosim, da ugotovimo prisotnost v dvorani! Ugotavljamo prisotnost v dvorani! Še vedno ugotavljamo prisotnost v dvorani! (42 prisotnih.) Prosim, da ponovno ugotovimo prisotnost! Še vedno ugotavljamo prisotnost v dvorani! (47 prisotnih.)</p>
                  <p>Ugotovili smo, da je glasovanje, ki smo ga opravili ob 15.15 in 40 sekund neveljavno, zato predlagam, da to glasovanje ponovimo. S tem glasovanjem pa smo odločili to, da združimo obravnavo vseh tistih členov, v katerim niso bili vloženi amandmaji, skupaj. To se je nanašalo na zakon o lastninskem preoblikovanju v Triglavskem narodnem parku. Ostala glasovanja pa so skladna s poslovnikom, o ukrepu pa bo odločil predsednik na podlagi izvedenega postopka.</p>
                  <p>Predlagam torej, da ponovimo glasovanje in da ...(Pripombe iz klopi.)...</p>
                  <p>Na glasovanje dajem predlog, da se o vseh členih, h katerim niso bili vloženi amandmaji, glasuje skupaj na koncu. Predlog je sprejet, če temu ne oporeka več kot tretjina poslancev. Predlog je sprejet, če je manj kot tretjina poslancev proti temu predlogu. Ugotovimo sklepčnost! (47 prisotnih.)</p>
                  <p>Kdo je za? (43 poslancev.) Je kdo proti? (4 poslanci.)</p>
                  <p>Ugotavljam, da smo predlog sprejeli.</p>
                  <p>Prehajamo na <title>42. TOČKO DNEVNEGA REDA</title>.</p>
                  <p>Obvezna razlaga. Želite besedo? Izvolite gospod državni sekretar.</p>
               </sp>
               <sp>
                  <speaker>MAG. TONE ROP:</speaker>
                  <p>Spoštovane poslanke, spoštovani poslanci! Kar se tiče obvezne razlage, bi rad rekel samo to, da Vlada v svojem gradivu ugotavlja, da je ta nepotrebna, ker je urejena in torej menim, da jo je potrebno zavrniti.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa predstavniku Vlade. Besedo dajem predstavnikom poslanskih skupin. Prvi se je javil gospod Žare Pregelj kot predstavnik Slovenske ljudske stranke. Izvolite. Gospa Lukačeva, izvolite. Predstavnica Slovenske ljudske stranke.</p>
               </sp>
               <sp>
                  <speaker>METKA KARNER-LUKAČ:</speaker>
                  <p>Spoštovane gospe, spoštovani gospodje! V imenu poslanske skupine Slovenske ljudske stranke vam želim obrazložiti, zakaj je pravzaprav poslanska skupina meseca junija dala predlog za obvezno razlago prvega odstavka 48. člena zakona o lastninskem preoblikovanju podjetij. Če se spomnimo nazaj, je takrat, ko smo mi ta predlog vložili, obstajala na tem področju popolna pravna praznina. Spomnimo se, da so tista podjetja, ki so prenesla družbeni kapital na Sklad Republike Slovenije za razvoj in v katerih je Agencija za plačilni promet, informiranje in nadziranje hotela opraviti revizijo, da so ta podjetja preprosto agenciji zaprla vrata in so rekla, da revizija ni mogoča, ker je nenominirani kapital s tem, ko ste ga prenesli k nam, postal nominirani. Tudi izredna seja o privatizaciji je pokazala, da na tem področju obstaja popolna pravna praznina. To je spoznala tudi Vlada in je kasneje ravno zaradi zahtev večine o izredni seji o privatizaciji potem prišla pred ta Državni zbor tudi z novelo zakona o spremembi in dopolnitvi zakona o podjetjih, ki so prenesla družbeni kapital na Sklad Republike Slovenije. S to novelo se je to stanje izboljšalo in kot je predstavnik sekretariata povedal - oni sicer menijo, da je tudi ustrezno rešena ta pravna praznina - potem se pa moramo spomniti še nekaj, da je bil medtem tudi sprejet še en zakon, in sicer zakon o Agenciji za revidiranje Republike Slovenije, ki pa agenciji tudi daje še dodatne pristojnosti, torej ne samo da revidira lastninsko preoblikovanje in oškodovanje družbene lastnine v teh podjetjih, ki so v lasti sklada, ampak to lahko opravi tudi v podjetjih, ki niso v lasti sklada, in sicer vse do datuma, ko so se vpisala ta podjetja v sodni register. S tema zakonoma se je ta pravna praznina nekoliko zapolnila, vendar pa v naši poslanski skupini menimo, da bi bilo kljub temu potrebno sprejeti ponujeno obvezno razlago, in sicer iz preprostega razloga, ker dopolnjuje oba sprejeta zakona in ni v nikakršnem nasprotju z njima. Ta obvezna razlaga bi pomenila sklop treh zakonov, ki se med seboj dopolnjujejo in zapolnjujejo vse tiste luknje, ki so še ostale odprte, tako da bi bilo to področje čim bolje urejeno.</p>
                  <p>Zdaj pa še nekaj, na kar nas opozarja sekretariat. Sekretariat nas opozarja, da besedilo, ki smo ga poslanci Slovenske ljudske stranke predložili, ni natančno in da v sedanji obliki ni sprejemljivo. Tukaj nam očita predvsem to, da se določbe nanašajo na revizijo v vseh podjetjih, ne glede na časovne in vsebinske omejitve, to pa vsekakor določata oba zakona, ki smo ju med tem časom sprejeli. Sekretariat nam ni ponudil svoje variante, obenem pa ni upošteval, da sta bila med tem časom sprejeta tudi dva zakona, ki pa to natančno določata. Zato mi predlagamo, da kljub temu ta Državni zbor sprejme to obvezno razlago. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo kot predstavnik poslanske skupine besedo? Odpiram splošno razpravo. Želi kdo besedo? Splošno razpravo zaključujem. Imamo mnenje, poročilo matičnega delovnega telesa. Gospod Izidor Rejc, jaz bi prosil, glede na to, kar piše, da poveste mnenje komisije zato, ker kolikor vem, niso bili podani dopolnjevalni predlogi, ki ste jih zahtevali od predlagateljev. Izvolite.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani predsedujoči, gospe in gospodje! Glede na povedano in kar smo slišali sedaj v razpravi, predvsem pa tudi se obrnem nazaj na gospoda Milana Baškoviča, ko je razlagal to nepravno prakso v naši državi, menim, da je ta zadeva bila vseskozi sporna. Sporno je bilo predvsem tisto, da je recimo, vsakdo izmed nas, ki v komisiji dela, jasno vedel, da je, katerokoli podjetje je poslovalo od 1.1.1990, pa tja do prenosa na sklad, da je tedaj bilo pač navadno družbeno podjetje in seveda, da je v tistem času, dokler ni bilo prenešeno na sklad, še vedno bilo in bi ga morala ujeti revizija. Seveda, tudi Vrhovno sodišče je dalo svoje mnenje za določen primer, vendar praksa seveda gre včasih svojo pot. Menim, da tu ni problem nedoslednosti, mislim naše pravne prakse ali pa slabega pravnega sistema, ampak v nedoslednem izvajanju zakonov. To je tisto glavno, kar je in menim, da je tudi ta, bi rekel obvezna razlaga temu namenjena. Zdaj pa, ker moram biti nekako dosleden in zvest svoji komisiji in sklepom, ki jih sprejmemo, vas opozarjam tudi na zadnji stavek v tretjem odstavku, v katerem seveda govori o tem, da naj bi predlagatelji obvezne razlage in Sklada za zakonodajo in pravne zadeve skupaj dopolnili predlog obvezne razlage in potem bi to obvezno razlago komisija še enkrat obravnavala na svoji seji, kar pomeni, ker to ni bilo, da je varianta samo v tem, da se ta obvezna razlaga, odloča o obvezni razlagi, sprejme na prihodnji seji; da se preloži na naslednjo sejo. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Torej na glasovanje dajem sklep, da se predlog obvezne razlage skupine poslancev prestavi na naslednjo sejo in takšen sklep dajem na glasovanje. To je mnenje matičnega delovnega telesa. Gospod Igor Omerza ima besedo. Čeprav je proceduralni sklep, tako da mislim, da ne bi bilo prav. Je pa mnenje komisije, ki smo ga sprejeli sedaj. Ugotovimo sklepčnost! (49 prisotnih.)</p>
                  <p>Kdo je za? (17 poslancev.) Je kdo proti? (28 poslancev.)</p>
                  <p>Ugotavljam, da predlog ni sprejet.</p>
                  <p>Zdaj moramo odločiti o tem, ali se obvezna razlaga sprejme ali se ne sprejme. Na glasovanje dajem sklep: Obvezna razlaga se ne sprejme. Gospod Izidor Rejc, prosim, če poveste, kakšno je stališče matičnega delovnega telesa. Se sprejme, ali se ne sprejme? Izvolite.</p>
               </sp>
               <sp>
                  <speaker>IZIDOR REJC:</speaker>
                  <p>Predsednik, gospe in gospodje, v drugem odstavku nedvomno piše, da se sprejme.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Obvezna razlaga se sprejme. Torej moram dati tak sklep komisije, ki ga je predlagala, na glasovanje. Jaz se opravičujem, ker sem mislil, da je sklep drugačen. Obvezna razlaga se sprejme. To je mnenje matičnega delovnega telesa. Gospod Pregelj, izvolite. Komisija za lastninsko preoblikovanje je kot matično delovno telo sprejela sklep, da se obvezna razlaga sprejme, seveda, pod pogoji iz zadnjega odstavka. Jaz sem gospoda Izidorja Rejca kot predsednika komisije vprašal, ali so bili izpolnjeni. Niso bili, zato so predlagali sklep. Sedaj je bilo rečeno, da se sprejme. Izvolite, gospod Pregelj. Najprej se pa glasuje o mnenju matičnega delovnega telesa.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani, procedura je taka, da se je pač  treba odločiti, ali se pobuda oziroma predlog za sprejem obvezne razlage sprejme ali ne, s sklepom. Ta sklep je matični odbor, tako kot je bilo že povedano, predlagal, tako da predlaga zboru, da se ta pobuda sprejme s tem, da se ugotavlja, da je potrebno besedilo obvezne razlage prilagoditi. To naredi sekretariat po poslovniku. To naredi sekretariat in bo jasno povedal, tudi kako. Mi, kot predlagatelji smo menili, da ni bistvene razlike iz tega mnenja glede na to, da je bistvo obvezne razlage bilo, da velja za vsa tista podjetja, pri katerih je bil podan sum, da je prišlo do oškodovanja družbene lastnine. Tudi samo besedilo prvega odstavka 48. člena se v bistvu lahko tako razume. Mislim, da tukaj ni šlo za preseganje osnovnega teksta zakona. Zato bi prav natančno pravno dikcijo dal lahko samo sekretariat ne pa mi, predlagatelji.</p>
                  <p>Osebno menim, da je zdaj tista faza odločitve, ko se odloča zgolj o tem, se pravi o vsebinskem pomenu, da gremo v obvezno razlago, dikcijsko bo pa to sekretariat točno povedal, kako je treba napisati. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Preden dam besedo gospodu Baškoviču, bi povedal, da v tem Državnem zboru odloča Državni zbor, ne sekretariat. Prebral bi pa 210. člen: "Matično delovno telo razpravlja o mnenju Sekretariata za zakonodajo in pravne zadeve ter o mnenju Vlade in predlaga Državnemu zboru ali naj predlog za obvezno razlago zakona sprejme, ali zavrne. Matično delovno telo lahko poda k besedilu obvezne razlage spreminjevalne in dopolnjevalne predloge. Na seji Državnega zbora lahko pove mnenje...". To pa ni več pomembno. Mi nismo dobili ne spreminjevalnih ne dopolnjevalnih predlogov in sekretariat ne more odločiti in tudi ne bom dopustil kot predsedujoči, da odloči namesto Državnega zbora. Zato sem pozval gospoda predsednika, da je povedal, kakšno je mnenje matičnega delovnega telesa. Mnenje sekretariata smo slišali, mnenje Vlade smo tudi slišali in iz povedanega sem tudi predlagal sklep, da se ne sprejme, ker niso bili podani spreminjevalni predlogi. Potem pa je gospod Izidor Rejc rekel, da iz tega sledi, da se sprejme. Besedo pa dajem gospodu Baškoviču in potem gospodu Rejcu. Izvolite. Ni replike, gospod Pregelj. Izvolite, gospod Baškovič.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Jaz sem hotel samo to, kar je bilo že sicer povedano o naši vlogi, povedati, ampak rad bi samo to še enkrat podčrtal. Ne eden, dva zakona sta to uredila že. Zdaj iz tega ven pa razlagati, kot je bilo rečeno laično, s tem bomo pa še vse druge luknje zamašili. Kako naj jaz potem naredim iz tega strokoven tekst obvezne razlage? Če hočemo vse luknje, če so še, jih moramo identificirati in urediti z dopolnitvijo zakona, z ne vem čim, ampak z normativno operacijo. Taka razlaga, ki jo počez, vse luknje, jaz ne vem, mislim, s takim sklepom in tako obvezno razlago nas postavite v nemogoč položaj, ker tega ne znamo narediti, ne moremo narediti. Taka konstrukcija je nesposobna za obvezno razlago. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Baškovič. Gospod Izidor Rejc, izvolite.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani podpredsednik, gospe in gospodje! Menim, da smo pač, kakorkoli bomo gledali, nekaj naredili, da ni bilo preveč, bi rekel v smislu razreševanja problematike, ker tu, kot sem prej povedal, je v zadnjem odstavku povedano, da Sekretariat za zakonodajo in pravne zadeve oziroma predlagatelji dopolnijo tekst, da bo vreden obravnave in odločanja. Ker sem dal predlog, da se prestavi na naslednjo sejo, menim, da bi bilo to najmanj, kar bi bilo fer, da se ta zadeva zgodi, da se potem vidi, kako in kaj. Ker tega ni bilo, seveda je bila edina stvar, da sem rekel, da se pač to sprejme, v kakršnikoli obliki je. Menim pa, da bi bila najboljša oblika, ker tudi vse take in podobne stvari, ki jih kdorkoli predlaga, ne meneč se od kod, smo vedno dajali nekaj prostora in možnosti, da se lahko razčistijo, izjasnijo in seveda potem popravi, da gre naprej. Ker te volje ni bilo, jaz pač nisem mogel drugače povedati kot to, da se o tej zadevi glasuje. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Jaz bi vas opozoril, da me je sekretariat opozoril, da končnega besedila obvezne razlage glede na mnenja kot so, ne more pripraviti. Seveda je pa vseeno, glasujemo, da se sprejme ali se ne sprejme, ker bo odločitev Državnega zbora pri enem in drugem pač verodostojna glede na to, kar pač je. Mnenje matičnega delovnega telesa je, da se sprejme. Jaz moram seveda upoštevati, da se je matično delovno telo tako odločilo in dati na glasovanje, da se obvezna razlaga sprejme, vendar imamo veliko - slišali ste mnenje sekretariata - tako da je sploh vprašljivo, ali je možno, da to dam na glasovanje. Gospod Baškovič, o takšni obvezni razlagi ne moremo glasovati, je tako? Proceduralno ima gospod Pregelj. Izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Predsedujoči, prej ste brali poslovnik in ste prebrali zgolj en člen, ki govori o tem, kako poteka postopek sprejema obvezne razlage. To se nanaša na pobudo in zbor odloča na podlagi 211. člena, ali bo sprejel predlog z obvezno razlago ali ne, se pravi, ali bo naložil sekretariatu, da pripravi besedilo obvezne razlage ali ne. Nato sledi priprava obvezne razlage v sekretariatu, nakar se v bistvu lahko glasuje o tistem, kar naredi sekretariat. To je že drugo dejanje. V bistvu govorimo zdaj o tem, ali je potrebna taka vsebinska razlaga ali ne, ne pa o dikciji. Ne moremo govoriti o dikciji, kajti zato mora sekretariat pogledati, ali bo napisal ali ne. Lahko se že predhodno zagotavlja, da bo zelo težko v tem smislu karkoli naredil, čeprav moram povedati, da osebno tega ne razumem. Glede na to, da sem postopal proceduralno, prosim, da se upošteva poslovnik in se glasuje o predlogu sklepa matičnega odbora.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Gospod Pregelj, prosil bi vas, da me še enkrat poslušate, na kaj sem opozoril. Sekretariat me je opozoril, da glede na to, da Državni zbor ni sprejel nobenega dodatnega spreminjevalnega stališča, ne more pripraviti končnega besedila vaše pobude za obvezno razlago, ki bi jo v drugi obravnavi brez amandmajev sprejeli. Ker ni pravnih osnov, da bi dal to na glasovanje, o tem sploh ne moremo glasovati. Je pa mnenje matičnega delovnega telesa takšno, da se sprejme in je v nasprotju s tem, kar je v poslovniku in tudi v nasprotju s tem, kakršno je bilo poročilo Komisije za lastninsko preoblikovanje, kar je bilo v poročilu - če si pogledate v zadnjem odstavku - jasno povedano in zato o takšnem predlogu sploh ne moremo glasovati. Prosim, če daste proceduralni predlog, pa da ne polemizirate z menoj. Gospod Pregelj, izvolite. Če pa menite, da sem kršil poslovnik, pa povejte, da o tem odloči Državni zbor.</p>
               </sp>
               <sp>
                  <speaker>ŽARKO PREGELJ:</speaker>
                  <p>Ravno to je tisto, kar mislim, da vi delate zdaj, gospod predsedujoči. Kršite poslovnik. Poslovnik postavlja postopek, kako priti do predloga, da se ga pošlje predsedniku itd. V 210. členu je lepo napisano, da matični odbor razpravlja o mnenju sekretariata, o mnenju Vlade, predlaga Državnemu zboru, ali naj predlog za obvezno razlago sprejme ali ne. Matično telo lahko - poudarjam - lahko poda k besedilu obvezne razlage spreminjevalne in dopolnilne predloge. Pač jih ni podalo. Na seji Državnega zbora lahko pove mnenje o predlogu za obvezno razlago...predlagatelj zakona, na katerega se nanaša predlog. Tukaj je bil verjetno mišljen minister, nakar je tudi nasotpil oziroma predstavnik predlagatelja. Potem o predlogu za obvezno razlago zakona Državni zbor razpravlja in sprejme - in to je zdaj pomembno - ali zavrne predloge matičnega delovnega telesa. Ta akt morate opraviti, predsedujoči. To je na podlagi 210. člena. To, da ugotavlja sekretariat, da ne bo mogel narediti razlage, je pa stvar druge odločitve, ki sledi 211. členu, ko mu zbor naloži, če sprejme. Gospa sekretarka, prosim, da ne govorite.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Izvolite, gospod Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Motite me. Na podlagi 211. člena, če Državni zbor sprejme, takrat pomeni, da je to obveza za sekretariat in potem nastopi tekst, ki sledi v 212. členu in takrat se spet odloča in se bo pač ugotovilo, da ni bilo možno narediti, toda vsekakor ni nobenega razloga, da hočete zaobiti to prvo stopnico. Ne razumem tega, zakaj tako radi želite zaobiti to prvo stopnico in protestiram. Protestiram in zahtevam, če ne pristanete na moj ugovor, da daste na glasovanje, ali velja ta moja oziroma vaša razlaga, tudi o tem se lahko glasuje, jaz ne nasprotujem vaši razlagi, in zahtevam, da upoštevate 210. člen poslovnika.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Pregelj. Jaz sem predlagal, vi govorite, da imamo spreminjevalna in dopolnjevalna stališča, o katerih je odločal Državnim zbor in na podlagi katerih bo sekretariat pripravil dokončno besedilo. Jaz sem opozoril, da dokončnih in spreminjevalnih stališč nimamo, da pa se je o mnenju, o osnovni razlagi, ki ste jo vi podali, brez spreminjevalnih stališč, se je matično delovno telo izreklo negativno. Ker nismo sprejeli nobenih spreminjevalnih stališč, sem sklepal iz tega, da bo matično delovno telo še naprej zavrnilo takšno razlago. Potem je prišlo do preobrata in je matično delovno telo sprejelo, da je obvezna razlaga sprejemljiva. Nimamo pa ne spreminjevalnih in ne dopolnjevalnih stališč. Jaz bi, gospod Pregelj predlagal še, da gospod Rejc najprej pove, ali je, da je popolnoma jasno, potem pa bom dal to na glasovanje, kar zahtevate, ali je matično delovno telo razpravljalo o takšni obvezni razlagi brez spreminjevalnih in dopolnjevalnih stališč in se o njej izreklo pozitivno? Gospod Izidor Rejc prosim, če to pojasnite kot predsednik Komisije za lastninsko preoblikovanje, da razrešimo proceduralni zaplet.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani podpredsednik, gospe in gospodje, komisija je predlagani tekst obravnavala in ga imela za resnega in tudi predlagala v drugem odstavku, da se sprejme, istočasno pa je tudi, glede na mnenje Sekretariata za zakonodajno-pravne zadeve rekla, da naj se, če je potrebno, dopolni in seveda, da bo komisija še enkrat to obravnavala. Ker tega ni bilo, oziroma, ker ta možnost do danes ni dana in ste se odločili, da se ta zadeva ne prestavi na naslednjo sejo, potem je lahko samo; drugi odstavek velja, da se predlagana oblika glasuje.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Komisija ni predlagala, ampak je naložila. Piše, da predlaga za obvezno razlago, nalaga, da v sodelovanju, ampak  spreminjevalnih in dopolnjevalnih stališč ni bilo. Torej glede na to, kar je povedal gospod Izidor Rejc, dajem na glasovanje, da se obvezna razlaga sprejme v besedilu kot je bila predlagana, čeprav imamo pomisleke, čeprav imamo mnenje sekretariata, takšno kot je. Na glasovanje dajem predlog: "Obvezna razlaga se sprejme v besedilu, kot je bila predlagana."</p>
                  <p>Ugotovimo sklepčnost! Spoštovane kolegice in kolegi, še malo pozornosti. Glasujemo o sklepu, da se obvezna razlaga sprejme takšna, kot je bila predlagana, brez spreminjevalnih in dopolnjevalnih stališč. Ugotavljamo prisotnost. (50 prisotnih.)</p>
                  <p>Kdo je za? (18 poslancev.) Je kdo proti? (30 poslancev.)</p>
                  <p>Ugotavljam, da obvezna razlaga ni sprejeta.</p>
                  <p>S tem zaključujem to točko dnevnega reda.</p>
                  <p>Prehajamo nazaj <title>NA 39. TOČKO</title>, ki smo jo prej prekinili. Besedo pa dajem gospodu Ropu. Izvolite.</p>
               </sp>
               <sp>
                  <speaker>MAG. TONE ROP:</speaker>
                  <p>Spoštovane poslanke, spoštovani poslanci! Vlada Republike Slovenije je pripravila zakon o lastninskem preoblikovanju podjetij, ki upravljajo turistično dejavnost na območju Triglavskega narodnega parka in pri pripravi smo upoštevali večino predlogov Državnega zbora. V tekstu smo zagotovili in ohranili možnost prebivalstva, ki prebiva, živi in ima stalno prebivališče na tem območju, da sodeluje pri lastninjenju podjetij, ki imajo nepremičnine na območju Triglavskega narodnega parka, ali pa se v celoti lastninijo in so na območju Triglavskega narodnega parka. Pri tem smo upoštevali tudi pripombe Državnega zbora, v zvezi s tem, da je treba ustrezno urediti vlogo zadrug in to na ta način, da niso neposredno udeležene pri lastninjenju. Rad bi povedal, in to je pomembno, da Vlada večini predloženih amandmajev ne nasprotuje in meni, da so v kontekstu priprave zakona, ki je sprejemljiv, meni pa, da je potrebno vse postopke v zvezi s tem zakonom maksimalno pospešiti in pripraviti zakon, v kolikor bo sprejet danes, nemudoma za tretjo obravnavo, tako da bi tudi dejansko v realnem življenju omogočili tako zaposlenim v teh podjetjih, kot tudi državljanom na tem območju, da lastninijo ta podjetja, da se sklad ustanovi in da gre življenje svojo pot.</p>
                  <p>Torej predlagam, da zakon podprete. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Mi smo že prej ponovno glasovali o predlogu sklepa, da vse člene združujemo. Smo pri 1. členu, imamo tudi amandmaje, bom počakal, da si jih ponovno pripravite na klop, želi še kdo besedo, prej smo to točko prekinili na predlog poslanske skupine Liberalne demokracije, da smo zagotovili prisotnost Vlade.</p>
                  <p>Glasujemo in razpravljamo o 1. členu. Imamo amandma, ki ga predlaga komisija, Vlada ne nasprotuje. Želi še kdo besedo?</p>
                  <p>Če ne, razpravo zaključujem in dajem na glasovanje amandma k 1. členu.</p>
                  <p>Ugotovimo sklepčnost! (41 prisotnih.) Prosim, da ugotovimo sklepčnost! (45 prisotnih.) Prosim, da znova ugotovimo sklepčnost! (44 prisotnih.)</p>
                  <p>Prosim vodje, sekretarje, da zagotovijo večjo prisotnost, ugotavljamo sklepčnost! (46 prisotnih.)</p>
                  <p>Kdo je za? (41 poslancev.) Je kdo proti? (2 poslanca.)</p>
                  <p>Ugotavljam, da smo amandma sprejeli.</p>
                  <p>Na glasovanje dajem tako sprejet 1. člen.</p>
                  <p>Ugotovimo sklepčnost! (46 prisotnih.)</p>
                  <p>Kdo je za? (38 poslancev.) Je kdo proti? (1 poslanec.)</p>
                  <p>Ugotavljam, da smo 1. člen sprejeli.</p>
                  <p>V razpravo dajem 3. člen. Imamo amandma, ki ga imate v pregledu, ga predlaga gospod Ivan Verzolak v imenu poslanske skupine Slovenske nacionalne desnice. Komisija podpira. Vlada podpira. Imamo pa še amandma, ki ga predlaga poslanska skupina LDS. Ker ga ni v pregledu, ga bom prebral. Želi kdo besedo? Amandma poslanske skupine Liberalne demokracije se glasi: peti  odstavek 3. člena se spremeni, tako da se glasi: "Sedež sklada je v Informacijskem centru TNP v Trenti." Želi kdo o teh dveh amandmajih k 3. členu besedo? Gospod Školč, izvolite.</p>
               </sp>
               <sp>
                  <speaker>JOŽEF ŠKOLČ:</speaker>
                  <p>Hvala lepa, predsedujoči. Jaz bi rad obrazložil ta predlog, ki ste ga ravnokar dobili na mizo in govori o tem, da bi bil sedež tega sklada v Trenti. Vi se boste spomnili, da je še prva Vlada pod vodstvom gospoda Peterleta začela neke aktivnosti za oživljanje Trente in ena od teh aktivnosti je bila tudi ta ideja, da se postavi informacijski center ne kjerkoli, ampak ravno v Trenti. Ta informacijski center je bil z velikimi mukami zgrajen in je letos odprt in je v ponos ne samo Triglavskemu narodnemu parku, ampak tudi širšemu okolju. Glede na to, da se v tem zakonu predlaga tudi ena od rešitev, da bi bil sedež tega sklada znotraj Triglavskega narodnega parka, se mi zdi, ker je Državni zbor preko proračuna dalj časa zagotavljal sredstva za to, in ker gre za dejansko eno od najbolj ogroženih območij v Sloveniji, če že ni sedež sklada v Ljubljani, da je najbolj primerna ta točka, da je sedež sklada v tem informacijskem centru, kjer bo tudi sicer zbrano že zadosti drugih gradiv in materialov.</p>
                  <p>Velja povedati, da se ob tem informacijskem centru pripravljajo tudi druge zadeve. Ali bo to uspelo ali ne, vse pa gre v smeri tega, da bi poskušali tudi z državnimi intervencijami zagotoviti morebiti kakšno od mest za službo za ljudi iz tistega konca in menim, da Državni zbor to lahko, tako rekoč, aklamativno podpre. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Školč. Gospod Janez Podobnik ima besedo. Izvolite.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovane poslanke in poslanci! Ob vsem spoštovanju do Bohinjcev in Bohinjske Bistrice podpiram predlog, da je sedež sklada v informacijskem centru Triglavskega narodnega parka v Trenti. Slovenska javnost je zelo dobro seznanjena z velikimi težavami, v katerih se nahaja Trenta in sploh zgornje Posočje. Menim, da je sedaj priložnost, da slovenska država tudi na simbolni ravni, da sedež nekega sklada, ki v tem smislu predstavlja državo, na to področje. V razvojnem smislu bo to lahko tudi vzpodbuda gornjemu Posočju in Trenti in mislim, da ne bo nič narobe, če je sedež v Trenti, lahko se pa potem najdejo tudi povezave z bohinjskim delom. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? (Ne.) Razpravo zaključujem. Najprej bomo glasovali o predlogu poslanske skupine Liberalne demokracije. Če je sprejet ta predlog, je predlog poslanske skupine Slovenske nacionalne desnice brezpredmeten. Obrazložitev glasu, gospod Verzolak, prosim. Umik amandmaja pod točko 2. Ugotovimo sklepčnost! (49 prisotnih.)</p>
                  <p>Kdo je za? (43 poslancev.) Je kdo proti? (4 poslanci.)</p>
                  <p>Ugotavljam, da je predlog sprejet.</p>
                  <p>Na glasovanje dajem tako spremenjen 3. člen. Ugotovimo sklepčnost! (48 prisotnih.)</p>
                  <p>Kdo je za? (42 poslancev.) Je kdo proti? (1 poslanec.)</p>
                  <p>Ugotavljam, da je 3. člen sprejet.</p>
                  <p>V razpravo dajem 4. člen in amandmaje. Prvega predlaga komisija, Vlada podpira. Drugega predlaga poslanska skupina Slovenske nacionalne desnice, komisija podpira, Vlada nasprotuje. Želi kdo o teh amandmajih besedo? Razpravo zaključujem in dajem najprej na glasovanje amandma k 4. členu pod točko 1. Ugotovimo sklepčnost! (48 prisotnih.)</p>
                  <p>Kdo je za? (42 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Dajem na glasovanje amandma pod točko 2 k 4. členu. Ugotovimo sklepčnost! (48 prisotnih.)</p>
                  <p>Kdo je za? (26 poslancev.) Je kdo proti? (11 poslancev.)</p>
                  <p>Ugotavljam, da smo tudi drugi amandma sprejeli.</p>
                  <p>Na glasovanje dajem tako spremenjen 4. člen. Ugotavljamo prisotnost! (42 prisotnih.) Ugotovimo sklepčnost! (46 prisotnih.)</p>
                  <p>Kdo je za? (35 poslancev.) Je kdo proti? (3 poslanci.)</p>
                  <p>Ugotavljam, da smo člen sprejeli.</p>
                  <p>V razpravo dajem 6. člen in amandma. Predlagatelj amandmaja je komisija, Vlada ga podpira. Želi kdo besedo? Razpravo zaključujem, ugotavljamo prisotnost. (44 prisotnih.) Ugotovimo sklepčnost! (48 prisotnih.)</p>
                  <p>Kdo je za sprejem amandmaja k 6. členu? (38 poslancev.) Je kdo proti? (2 poslanca.)</p>
                  <p>Ugotavljam, da smo amandma  sprejeli.</p>
                  <p>Na glasovanje dajem 6. člen, ki smo ga spremenili. Ugotovimo sklepčnost! (50 prisotnih.)</p>
                  <p>Kdo je za? (33 poslancev.) Je kdo proti? (3 poslanci.)</p>
                  <p>Ugotavljam, da smo 6. člen sprejeli.</p>
                  <p>V razpravo dajem 7. člen in amandmaje k 7. členu. Pod točko 1 je amandma predlagal poslanec gospod Benjamin Henigman, ki je vložil nov amandma, ki ga bom prebral in prejšnjega zamenjuje. Pod točko 2 imamo amandma komisije. Vlada mu nasprotuje in predlaga svoj amandma. V prvi alinei ne nasprotuje, ampak v drugi alinei. Tu imamo še amandma na amandma pod točko 2, ki ga predlaga poslanska skupina Liberalne demokracije in se glasi: "Besedilo prvega odstavka se črta." Pod točko 3 imamo amandma poslanske skupine Slovenske nacionalne desnice. Komisija in Vlada ga podpirata. Nov amandma, ki ga je predlagal gospod Henigman, pa se glasi: 7. člen se spremeni, tako da se glasi: "Delničarji sklada poleg Republike Slovenije so lahko le občine na območju Triglavskega narodnega parka, vendar skupno število delnic, ki jih lahko pridobijo, ne sme presegati 25% delniškega kapitala sklada; državljani Republike Slovenije, stalno živeči prebivalci na področju Triglavskega narodnega parka, vendar skupno število delnic, ki jih lahko pridobijo, ne sme presegati za posameznega državljana 0,5% delniškega kapitala sklada ali skupno 24% delniškega kapitala sklada."</p>
                  <p>Želi kdo o amandmaju na amandma v teh amandmajih besedo? Gospod Henigman, izvolite.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Spoštovane poslanke in poslanci! Če sem vas prav razumel, je Liberalna demokracija vložila amandma na amandma. Jaz tega amandmaja še nisem videl. Še ni bil razdeljen. Obrazložil pa bi dodatni amandma, ki ga je vložila skupina 12 poslancev, kjer sem jaz prvopodpisani. Gre za spremembo drugega odstavka 7. člena v tistem smislu, da so v skladu Triglavskega narodnega parka poleg Republike Slovenije z 51% deležem, se pravi, z večinskim deležem ustanovitelji oziroma delničarji še občine na tem področju v višini 25%, zraven pa pridejo stalno živeči prebivalci na področju Triglavskega narodnega parka. Se pravi, sprememba je v tem, da definiramo, da so državljani Republike Slovenije tisti, da pridejo v poštev tisti, ki tam stalno živijo. Amandma je vložen v konceptu z zakonom o Triglavskem narodnem parku z alpsko konvencijo ter s tisto idejo, da so prebivalci del kulturne krajine, ki so jo soustvarjali in zato je prav, da dobijo oni delež v skladu, ne pa kdorkoli iz Republike Slovenije. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo ima gospod Anderlič.</p>
               </sp>
               <sp>
                  <speaker>TONE ANDERLIČ:</speaker>
                  <p>Spoštovani! Podprl bom in upam, da tudi poslanci Liberalne demokracije, amandma na amandma k 2. točki in pa amandma k 2. točki. Utemeljitev je popolnoma jasna, da je potrebno nasprotovati amandmaju, ki ga je predlagal gospod Henigman in je s prvopodpisanim gospodom Henigmanom, 12 jih je podpisanih, da ne bo repliciral. Se opravičujem. Nerazumljivo je, da je Vlada sploh amandmirala 8. člen. Hvala bogu, ni vložen ta amandma v skladu s poslovnikom, kajti logika, ki se je vrinila skozi te amandmaje, je vsaj za nas nesprejemljiva. Gre za to, da delničarji v 7. členu postanejo tudi državljani in s tem državljani Republike Slovenije s stalnim prebivališčem v Bohinju, pač pridobijo določene prednosti, da pa občine, ki so tudi na drugih področjih, ne samo na bohinjskem delu, kjer je večina stalno živečih prebivalcev, dobijo enako število delnic zato, ker gre za upravljanje s področjem, ker gre za upravljanje oziroma za skrb za razvoj tudi področij tam, kjer ni ljudi in ni upravičeno, da državljani dobijo tudi skozi to dodatne prednosti. Ta politika oziroma ta logika me spominja na znano logiko: en človek, en glas. Tisti, ki so že sicer ogrožali, ki imajo večji teritorij, ki jih je manj, bodo dobili po tem amandmaju še manj. Zato tega amandmaja po mojem mnenju ni moč podpreti in bom tudi glasoval proti temu oziroma podprl bom amandma na amandma in amandma, vse v 2. točki. Hvala.</p>
               </sp>   
               <sp>   
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo ima gospod Pregelj, potem gospod Jelinčič. Jaz pa prosim vse, ki sedijo v poslanskih klopeh in ki niso poslanci, da zasedejo svoja mesta, ki so jim za to odrejena v tem parlamentu! Ponovno opozarjam! Vsi, ki niso poslanci in ki sedijo na poslanskih klopeh, naj zasedejo svoja mesta, ki so jim odrejena v parlamentu! Izvolite, gospod Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Ravnokar smo dobili amandma poslanske skupine LDS, toda jaz bi se najprej ustavil pri amandmaju skupine poslancev s prvopodpisanim gospodom Henigmanom. Zelo zanimiva obrazložitev je. Dovolite, da jo preberem! Sprememba druge alinee jasno določa krog upravičenih državljanov Republike Slovenije, fizičnih oseb, delničarjev sklada, ki v skladu z zakonom o Triglavskem narodnem parku, Alpski konvenciji ter usmeritvah pri ustanavljanju zaščitenih področij v Republiki Sloveniji, poleg naravnega bogastva, skupaj v kulturni krajini tvorijo zaključeno celoto. Torej bomo zaščiti tudi prebivalce, ki tam živijo, kot posebno znamenitost, kot kaže! Mislim, je mogoče nekoliko smešno, toda iz obrazložitve se da to razbrati. Opažam, zdaj pa malo bolj resno, da je bil osnovni namen tega zakona ta, da imajo tam živeči prebivalci, ki so očitno zaradi zahtev Triglavskega narodnega parka, ki temeljijo na zakonu o Triglavskem narodnem parku, do neke mere omejeni v posegih v krajino. V resnici bomo kasneje, pri naslednji točki ugotovili, da je marsikateri poseg zaradi tega ostal tudi črn oziroma nedovoljen. Poleg tega, jasno, lahko država od državljanov, ki jim omeji določene pravice, to stori samo tako, da jim za to nekaj v zameno da. Zato osebno podpiram tak amandma. Menim, da je prav, da imajo svoje pravice tam stalno živeči prebivalci in da je to poudarjeno v drugi alinei 7. člena.</p>
                  <p>Kar se tiče pa samih občin, tukaj ostane zdaj odprta dilema. V originalnem delu člena se pač na vsako občino določi 5% kapitala. V amandmaju je to prepuščeno očitno dogovoru med občinami in je omejen zgolj gornji procent. Menim, da v kolikor se prizadete občine s tem strinjajo, da ni nobenega problema, da ne bi takega amandmaja sprejeli. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Jelinčič, izvolite.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa. Ne vem, ko je govoril gospod Anderlič, sem nekako čutil morda, pravim morda, tako tiho skrito željo prilastiti si Mladinski dom v Bohinju in "požegnati" določene črne gradnje v Triglavskem narodnem parku. Zato bom za vsak primer proti obema amandmajema!</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Kdo še želi besedo? Gospod Henigman. Gospod Školč potem. Ali imate repliko, gospod Anderlič? Se opravičujem, repliko ima gospod Anderlič. Vi tudi imate repliko? Izvolite.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Spoštovani! Še enkrat ponavljam, da nacionalni park, Triglavski narodni park in vsi ostali parki, ki se ustanavljajo ali pa naj bi se ustanavljali v Republiki Sloveniji, morajo v svojih razvojnih konceptih upoštevati tudi tam živeče prebivalce. Ker Alpska konvencija in usmeritve Evrope kažejo na to, da ne moremo ustanoviti nacionalnega parka, krajinskega ali pa regijskega parka, če ne zaščitimo naravno in kulturno krajino, ljudje, ki pa tam živijo, pa nimajo nikakršnih pravic oziroma so samo omejeni. In smisel tega je, da imajo v skladu svoj delež.</p>
                  <p>Drugo. Amandma, katerega predlaga Liberalna demokracija, da se črta prvi odstavek 7. člena, ki ga je sprejela komisija, v celoti podpiram, ker se ta problematika rešuje po napotilu Vlade v 8. členu. Se pravi, da se zamenja in se doda novi 8. člen, tako da se strinjam z amandmajem Liberalne demokracije.</p>
                  <p>Kar se pa tiče, gospod Jelinčič, vašega predloga, kdo se želi polastiti mladinskega doma, pa prosim, da pogledate gradivo do konca in boste ugotovili, da je dodano novo šesto poglavje, kjer sem podpisnik v skupini poslancev tudi jaz sam in kjer predlagamo, da se Mladinski dom izdvoji iz lastninjenja v Triglavskem narodnem parku, se podržavi in se ga preda Ministrstvu za šolstvo, če se ne motim. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Anderlič ima tudi repliko.</p>
               </sp>
               <sp>
                  <speaker>TONE ANDERLIČ:</speaker>
                  <p>Nisem presenečen nad tem, da gospod Jelinčič ne bere gradiv do konca. Je pa res, da bi bilo seveda korektno, da upošteva ta amandma tudi pri glasovanju in ga podpre in s tem bo preprečil to, kar očita, da bi se kdo rad polastil in če podpre amandmaje k 7. členu in še v prehodnih določbah v 33. členu, potem bo seveda prispeval k temu, da bodo stvari urejene. Moram seveda še gospodu Henigmanu replicirati. Jasno je, da imajo ti ljudje odgovornost in pravico, da imajo poseben status. Zato tudi je do določenega procenta pri njih možnost oziroma imajo oni možnost, da to dobijo. Da pa dobijo občine še posebno kvoto na račun števila prebivalcev, pač ni pošteno in v tem je razlika in tukaj je pač treba govoriti o dveh stvareh. Enkrat govorimo o občinah in enkrat govorimo o prebivalcih. In občine seveda imajo, tudi tista trentarska, pa ne vem, katera je tam gori, ki ima manj prebivalcev, ima ravno tako potrebe in pravico, da razpravlja in gospodari in odloča o stvareh, ki se tičejo njih, seveda z neko kvoto glasov, ki jih bodo pridobili na osnovi delnic, ne pa kar tako.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Replika. Izvolite, gospod Jelinčič ima repliko.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Gospodu Anderliču. Morda pa on ne ve, da vodi Ministrstvo za šolstvo in šport gospod Gaber, ki je član Liberalne demokracije Slovenije in ki je zadnje čase v izredno dobrih stikih s Krščansko demokracijo. ...(Smeh.)</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Školč, izvolite.</p>
               </sp>
               <sp>
                  <speaker>JOŽEF ŠKOLČ:</speaker>
                  <p>Hvala lepa. Jaz bi rad problematiziral te dobre želje podpisnikov s prvopodpisanim gospodom Henigman. Tudi sicer se mi zdi precej problematično, da za ustanovo, ki ji rečemo nacionalni park, za katero pomeni, da je nacionalnega pomena, poizkušamo vpeljati še neke parcialne lastnike. Tudi namen tega sklada je ravno v tem, da se poizkuša reševati določene probleme parka in s tem tudi ljudi, ki živijo na področju tega parka, zato se mi ne zdi posebej pametno, da se jih pripelje kot delničarje tudi v ta sklad. Tisto, kar je pa pri tem njihovem dopolnilu precej problematično, je to, da bo postal park glede na to strukturo delničarjev precej asimetričen v svojem odločanju. Za kaj gre? Če boste pogledali zemljevid parka, zakon namreč zelo natančno določa območje parka, potem boste videli, da praktično vsi, ki so do tega upravičeni, živijo na bohinjskem koncu, park se pa razteza tudi v drugih občinah, v kranjskogorski s tem, da tam, mislim, da skoraj nihče ni prijavljen znotraj parka ali pa zelo redki. V bovški občini so tudi zelo redki prijavljeni znotraj parka, v tolminski in kobariški tudi zelo redki, če sploh kateri. Zakaj se je to zgodilo tako? Zato, ker enostavno meja parka v bovški občini zaobide vsa naselja, medtem ko tisti, ki so stalno prijavljeni na Pokljuki in še kje, so znotraj parka in se mi zdi, da s to rešitvijo težo odločanja o zadevah parka, da se pošalim, pač prestavimo na Pokljuko, kar se mi pa ne zdi najbolj primerno. Predlagal bi, da se teh amandmajev ne sprejme, ker ljudje, ki živijo v Soški dolini, ravno tako vso dejavnost opravljajo v parku, hišo pa imajo izven parka in po tej strani se bodo stvari hudo zapletle. Ne glede na dobre namene to lahko prinese nove "špetire" in je predvsem potrebno preko uprave sklada in drugih instrumentov skrbeti za to, da se ti ljudje ne bodo več izseljevali iz parka oziroma da se jim zagotovijo boljše možnosti, zato ker imajo glede na režim v parku določene težave, s tem da povem kar tudi za naslednjo točko, da ne bi bilo kakršnegakoli ugibanja. Menim, če že kjerkoli, če se mora ta zakon o tako imenovanih črnih gradnjah izvajati, da je park tisti, kjer ne sme biti nobenega kompromisa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Školču. Imate repliko, gospod Pregelj? Imate, gospod Kocijančič, tudi repliko? Gospod Kocijančič, izvolite, potem pa gospod Pregelj.</p>
               </sp>
               <sp>
                  <speaker>MAG. JANEZ KOCIJANČIČ:</speaker>
                  <p>Gospod podpredsednik, moja replika se nanaša na lastninsko ali pa na lastniško usodo Mladinskega doma v Bohinju. Jaz se bojim, da v medsebojnih polemikah lahko pozabimo na bistvo problema. Gre namreč za to, da menim, da bi bilo prav, da se v naših odločitvah striktno izhaja iz želje, tendence, da se Mladinski dom nameni mladini, da ostane dolgoročno namenjen potrebam mladine in zdi se mi, ta rešitev, ki je podana v amandmaju, ki ga sicer nisem sam podpisal, pa bi ga, če bi mi bil ponujen, temu ustrezen. Menim, da so pripombe na to, kdo je v nekem trenutku minister in podobno, povsem brez osnove. V Sloveniji je slabo poskrbljeno za mlade ljudi. Ljubljana je, recimo, eno redkih evropskih mest te velikosti, ki nima mladinskega doma ali pa centra za kulturno življenje mladih in prav bi bilo, da tiste redke objekte, ki so preživeli skozi zelo burna obdobja in so namenjeni mladini, ohranimo mladini na način, da se to podržavi in nameni ministrstvu za šport, je pravi.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospod Pregelj, izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Repliciram predvsem gospodu Anderliču, ki je zagovarjal amandma poslanske skupine. Gre za to, da trdite, da je potrebno črtati prvi odstavek drugega amandmaja oziroma amandmaja komisije pod številko 2. Opozoril bi vas, da v kolikor se to zgodi, pride do zanimive situacije. Predpostavljam, da bomo najprej glasovali o amandmaju na 7. člen, ki ga je vložil gospod Henigman in njegova skupina, ki v celoti spreminja člen. V kolikor je zavrnjen ta amandma, potem pridejo na vrsto amandmaji komisije, ki popravljajo posamezne alinee in če se črta prva alinea, potem bomo dobili zanimivo rešitev, da bodo lahko delničarji tega sklada državljani Republike Slovenije, sploh pa bodo imeli prednostno pravico tisti državljani, ki sodelujejo pri interni razdelitvi delnic pri notranjem odkupu podjetij. Namen zakona bo s tem popolnoma zbrisan. Deležni blagra tega zakona ne bodo več prebivalci, ki živijo v parku in so z dejavnostjo in omejitvami parka pač prizadeti, ampak ljudje, ki živijo mogoče celo v isti občini ali pa celo kje drugje zunaj tega področja. Mislim, da ne sme priti do tega. Tukaj je igra lahko zelo prozorna, prosim, gospodje. Ni korektno. Namen tega sklada je uravnavati oziroma nadomestiti izgubo tam živečih prebivalcev in stimulirati življenje v parku avtohtonih prebivalcev in mogoče celo preprečevati oziroma ovirati proces odseljevanja. Mislim, da je bil to problem Trente, da se je toliko ljudi odselilo, tako da bi razumel, da v kolikor bo sprejet amandma gospoda Henigmana in njegove skupine, potem bo verjetno tudi naš predsednik, če že nima tam stalnega bivališča, si vzel stalno bivališče, ker bo od tega nekaj imel. Mislil sem na predsednika zbora. Apeliram na razumevanje tega zakona v njegovi originalni vsebini. Predsedujoči, opozoril bi vas, da je amandma poslanske skupine nepravilno vložen.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Ali želi še kdo besedo? Gospod Potrč, izvolite. Predlagam, da o 7. členu še izglasujemo, potem pa sejo zaključimo za danes.</p>
                  <p>Izvolite, gospod Potrč.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala. Samo pojasnilo gospodu Preglju. Različne možne rešitve tega vprašanja so - najbolj v korist tam živečim je amandma gospoda Henigmana s podpisniki. O tem ni dvoma. Če pa gre za to, ali imamo kakšne vmesne rešitve, potem je amandma, ki ga je predlagal odbor, bližje tam živečim kot pa brez tega. Zaradi tega, ker tam živeči imajo prednost tudi v sistemu lastninjenja in v tem deležu tudi prednost pri udeležbi pri skladu. Zato ta ugotovitev, da je ta del slabši za tam živeče ni točna in je nekaj vmes med osnovnimi rešitvami in temi, ki jih je predlagala skupina z gospodom Henigmanom.</p>
                  <p>Samo toliko, gospod Pregelj. Boljša je za tam živeče, ne pa slabša.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Henigman, izvolite.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Gospod predsedujoči, predlagam, da glasujemo in da glasujemo najprej o tem amandmaju skupine poslancev, katerega sem prvi podpisal, ker je v bistvu logično nadaljevanje zakona, tako kot je bil sprejet tudi v prvi obravnavi. Karkoli drugega bo sprejeto, tako kot smo že slišali, bo krivično za tam živeče prebivalstvo. To je dejstvo in bo nelogično in zakon ne bo imel ne repa ne glave. In 7. člen je ključen. Če ga ne sprejmemo v tem smislu, potem je škoda, da smo ta zakon delali. Imamo pa še tretjo obravnavo in če ima kakšno boljšo varianto katerakoli poslanska skupina ali posameznik, lahko potem v tretji obravnavi predlaga kaj boljšega. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Školč.</p>
               </sp>
               <sp>
                  <speaker>JOŽEF ŠKOLČ:</speaker>
                  <p>Hvala lepa. Jaz se gospodu Preglju sicer prijazno zahvaljujem za to, da me seli v Trento, ampak kje bom jaz stanoval, bo, upam da tudi naprej moja izbira. Te stvari pa zelo natančno poznam in tukaj se mi zdi, da ne gre stvari delati na ta način. Jaz sem prej zelo natančno povedal, da ko se argumentira za to, da imajo ti ljudje koristi od tega, se ponavadi misli na Trento, ne na bolj razviti del parka, ki je Bohinj. Ko se sprejme ta amandma, pa se te delnice prenese v Bohinj in to je tisto, kar se meni zdi problematično pri tem zato, ker je meja parka postavljena tako, da tiste ljudi, ki so najdalj od srca gospoda Henigmana in drugih, pač pusti izven tega. Čeravno ne verjamem, da je bil to njegov namen, je pa napisano tako, da ima take učinke. In kot rečeno, tudi to, kako se bo te papirje delilo, to še nič pomeni, da ima kdo kaj od tega. Vprašanje je, koliko bo ta sklad imel denarja in kako bo operativen. In če bo ta sklad dobro delal, bodo imeli od tega koristi vsi in ne vidim razloga, da bi za to morali biti delničarji tega sklada ljudje, ki tam živijo. Oni so že tako ali tako zainteresirani, da tam živijo in da predvsem črpajo iz tega sklada. Ne vem, zakaj bi to morali imeti. Lahko pa imajo v upravi sklada glede na statut ali kakorkoli, ljudi, ki o tem pač upravljajo preko države s svojim 51%-nim deležem, če bo skrb tako velika. Tako da menim, da rešitev ni pravična, da uporabim ta termin. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Školč. Prekinjam to točko dnevnega reda. Sejo nadaljujemo jutri ob 10. uri.</p>
               </sp>
               <stage>(SEJA JE BILA PREKINJENA 26. OKTOBRA 1995 OB 17.00 URI IN</stage>
               </div>
      </body>
  </text>
</TEI>
