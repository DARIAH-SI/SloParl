<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">A3BBD912417047F2C1257832004838EC</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=A3BBD912417047F2C1257832004838EC</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <stage>SE JE NADALJEVALA 27. OKTOBRA 1995 OB 10.15 URI.)</stage>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Spoštovani kolegi poslanci, gospe in gospodje! Pričenjam nadaljevanje 35. seje Državnega zbora Republike Slovenije.</p>
                  <p>Obveščen sem, da so zadržani in se današnje seje ne morejo udeležiti naslednje poslanke in poslanci: Bojan Korošec, Dušan Bavdek, dr. Peter Tancig, Feri Horvat, Peter Petrovič, Ivan Oman, Breda Pečan, Jožef Kopše, Rafael Kužnik, Marjan Šetinc, Gabrijel Berlič, Maria Pozsonec, Borut Pahor, Ivo Hvalica do 11. ure, Janez Kocijančič za dopoldanski del, Mihaela Logar in Izidor Rejc od 11.30 dalje.</p>
                  <p>Vse ostale pa prosim, da potrdijo svojo prisotnost v dvorani. Prosim, da zasedete svoja mesta; prav tako prosim tudi predstavnike Vlade, da zasedejo svoja mesta v parlamentu. Lepo prosim, da zasedete svoja mesta tako kolegice in kolegi kot tudi predstavniki Vlade. Ugotovimo sklepčnost! (60 prisotnih.)</p>
                  <p>Ugotavljam, da je zbor sklepčen in lahko odloča.</p>
                  <p>Na sejo sem vabil tudi predstavnike Vlade Republike Slovenije in jih lepo pozdravljam.</p>
                  <p>Današnje nadaljevanje 35. seje Državnega zbora bomo pričeli z včeraj prekinjeno obravnavo 39. točke dnevnega reda, to je predloga zakona o lastninskem preoblikovanju podjetij z družbenim kapitalom, ki opravljajo turistično dejavnost in katerih nepremičnine se nahajajo na območju Triglavskega narodnega parka ter nato po dnevnem redu dalje. Včeraj sem prekinil razpravo o 7. členu 39. točke. Dobili smo tudi nov dopolnjen amandma na amandma, ki ga predlaga Liberalna demokracija Slovenije. Želi še kdo sodelovati v razpravi.</p>
                  <p>Gospod Bučar. Izvolite. Proceduralno ima gospod Bučar.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Hvala za besedo. Gospod predsedujoči, včeraj je prišla razprava praktično do faze pred glasovanjem in če pogledam tukajle na pregled amandmajev, ki jih imam pred seboj, je napisano, da amandma k 7. členu ni vložen v skladu s 131. členom. In enako ugotavljam tudi, da amandma, ki je bil naknadno predložen s strani gospoda Anderliča, mislim da ravno tako ni vložen v skladu s 131. členom in o njem ne moremo glasovati.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Bučar. Gospod Bučar, amandma pod številko 1, sem že takrat povedal, da o takem amandmaju ne moremo glasovati, ker je nepravilno vložen.</p>
                  <p>Gospod Henigman oziroma skupina je potem vložila naknadno amandma, ki ima 12 podpisov ( Benjamin Henigman, Alojz Peterle, Izidor Rejc, Miroslav Geržina, Nada Skuk, Stane Frim, Branko Janc, mag. Jože Protner, Anton Peršak, gospod Podobnik, Sašo Lap in Ivo Hvalica.) in je vložen skladno s poslovnikom. In to sem že včeraj povedal, da bomo najprej glasovali o tem amandmaju. Amandma pod točko 2 je vložila Komisija za spremljanje in nadzor lastninskega preoblikovanja družbene lastnine. Liberalna demokracija je na ta amandma vložila amandma na amandma. Amandma je bil nepravilno vložen, razprava še ni bila zaključena, zato ima Liberalna demokracija pravico, da vloži do konca razprave amandma, ki je pravilno vložen. In ta drugi amandma, na kar je opozoril tudi gospod Pregelj, je vložen skladno s pravilnikom. Še vedno pa imamo razpravo, in ko bo razprava zaključena, tudi ni možno nobenega amandmaja več spreminjati ali dopolnjevalno vlagati. Vse je k 7. členu. Želi še kdo besedo? Gospod Henigman, izvolite. Še vedno je razprava.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Hvala lepa, spoštovani predsedujoči. Dober dan. Ker smo bili včeraj tik pred glasovanjem, se čutim dolžnega, da ponovno opozorim na vse amandmaje k 7. členu in kaj se nam lahko zgodi, če ni, recimo, sprejet amandma pod številko 1 oziroma popravljeni amandma, katerega je vložilo 12 poslancev. Ta amandma v bistvu omogoča, da so poleg Republike Slovenije z 51% deležem lastniki sklada občine na področju parka ter državljani, ki imajo stalno bivališče na tem področju. Če bi se nam zgodilo, da bi bil ta amandma Liberalne demokracije pod točko 7 sprejet, potem pride do absurdne situacije, da izključimo iz tega sklada vse stalno živeče prebivalce, hkrati pa omogočimo tistim, ki so zaposleni v podjetjih, ki sodelujejo že tako ali tako v notranjem odkupu, da pridejo tudi v sam sklad Triglavskega narodnega parka, ne glede na to kje živijo. Lahko živijo zunaj teh občin, lahko živijo tudi, recimo, na drugem koncu Slovenije. Tako, da se mi zdi potrebno vas opozoriti, da vendarle podpremo amandma pod številko 1 oziroma skupine poslancev ter zavrnemo amandma komisije ter eventualno, če bo popravljen, amandma Liberalne demokracije. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Bučar, izvolite.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Še enkrat se oglašam o isti stvari. Pojasnilo je bilo dano, to se pravi, formalno smo pokrili to stvar. Toda, jaz ugotavljam še drugo veliko kršitev s temi amandmaji, ki se pa ne nanaša samo na amandmaje k 7. členu, ampak celo vrsto drugih členov, ki so v nasprotju z ugotovitvami in naročili prve faze tega postopka. V prvi fazi je bilo zelo jasno povedano, kako se lastnini in Vlada je popolnoma v skladu s stališči prve faze pripravila zakon za obravnavo. Večina teh amandmajev, in tudi kar se tiče amandmaja k 7. členu, so v nasprotju z ugotovitvami in stališči prve faze. In mislim, da je to treba jasno ugotoviti. Zato moramo najprej ugotoviti, ali je to v skladu s tistim, kar je prva faza določila. Mislim, da ni in jaz vztrajam na tem, da lahko glasujemo samo dejansko o členu, kot ga je predložila Vlada. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Bučar, sami dobro poznate, da je v drugi fazi možno zakon tudi popolnoma spremeniti in je po poslovniku možno, da so stališča, ki so sprejeta tudi v nasprotju z določili, ki so bila sprejeta v prvi obravnavi, zato je tudi druga obravnava, in ni v nikakršnem nasprotju s poslovnikom. Želi še kdo sodelovati v razpravi? (Ne.) Razpravo zaključujem in prehajamo na odločanje.</p>
                  <p>Najprej dajem na glasovanje amandma, ki ga je vložila skupina poslancev s prvopodpisanim gospodom Henigmanom.</p>
                  <p>Obrazložitev glasu, gospod Bučar. Izvolite.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Torej, jaz bom glasoval proti temu amandmaju, ker moram čisto odkrito povedati, da je ta amandma pisan prav na kožo določenih ljudi, ki jih celo osebno poznam in mislim, da to ni fer, ni v redu, da se ta Državni zbor tako obnaša. Mislim, da je stališče, kot je bilo oblikovano v predlogu Vlade, popolnoma v redu in jaz mislim, da moramo take predloge odkloniti, ker so dejansko v nasprotju s celotno zamislijo, kako naj se lastnini in preoblikuje imovina v Triglavskem narodnem parku. Mislim, da je to popolnoma nesprejemljivo. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Bučarju. Najprej ima obrazložitev glasu, gospod Jančar. Prosim pa že vnaprej, da ne bo polemik med razpravljavci. Izvolite, gospod Jančar, potem pa gospod Henigman.</p>
               </sp>
               <sp>
                  <speaker>JANEZ JANČAR:</speaker>
                  <p>Hvala lepa. Tudi sam se bom pridružil mnenju gospoda Bučarja, ker se mi zdi, da smo s tem amandmajem celoten koncept spremenili in se čudim predsedniku komisije za lastninjenje gospodu Rejcu, ki kot predsednik te komisije...</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Prosim, brez polemik!</p>
               </sp>
               <sp>
                  <speaker>JANEZ JANČAR:</speaker>
                  <p>dovoli, da na tak način lastninimo tak nacionalni park. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Henigman, izvolite. Še enkrat lepo prosim, da ni polemik. Naj vsak obrazloži glas, zakaj je za ali proti. Izvolite.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Spoštovani! Podprl bom ta amandma, saj sem tudi prvopodpisani. Rad bi pa povedal, da so Bohinci, Trentarji, Kobaridčani, Bovčani tudi ljudje in državljani Republike Slovenije. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Izidor Rejc.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani gospod podpredsednik, gospe in gospodje! Ne glede na pripombe glede komisije, komisija je svoje delo opravila in tudi dala svoje mnenje...</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Gospod Izidor Rejc! Ne obrazlagate glasu komisije. Prosim, da obrazložite svoj glas. Ne dovolim polemik. Izvolite.</p>
               </sp>
               <sp>
                  <speaker>IZDOR REJC:</speaker>
                  <p>Bila je direktna, vključitev mene v to zadevo in zaradi tega...</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Sem jo prekinil in prosim, da ne nadaljujemo v tej smeri. Izvolite.</p>
               </sp>
               <sp>
                  <speaker>IZIDOR REJC:</speaker>
                  <p>Bom podprl ta amandma iz preprostega razloga. Prvič. Ker menim, da je tudi včerajšnja razprava, ki je kazala, recimo na tole. Kot češ, v bohinjskem, kranjskogorskem, v tem predelu so ljudje, v Trenti pa ni ljudi in zaradi tega takega</p>
                  <p>amandmaja ne more biti. Mislim, da sedaj rešujemo problem lastninjenja nepremičnin v družbeni lasti, ki seveda naj bi pospešile, naj bi nekaj naredile, dale k temu, da bi to področje bolj oživelo. Ta amandma pa gotovo tudi govori o tem in na tako majhni meri in smo tudi ta nivo tako znižali ali pa ta procent tako znižali, da spet ne more biti ogroženo ali pa dana možnost vpliva tega ali onega. In menim, da smo tudi izključili, kar je tudi bilo v prvi razpravi dogovorjeno, vpliv določenih zadrug, ki so se ali pa ki naj bi se oblikovale. Tako da menim, da je to tisto, kar smo pri prvi razpravi že povedali, potem, kar je intenca tudi 3. člena zakona o lastninskem preoblikovanju in kar ste tudi nekateri, ko je bil govor o Škocijanskih jamah, sami nakazali, da je vendar potrebno tem ljudem nekaj dati. Ne vem, kako bomo potem pa te stvari reševali naprej, če ne bomo imeli osnovnega razumevanja z najbolj tipičnim, temeljnim delom našega področja ali pa področja Triglavskega narodnega parka, ki gotovo nosi veliko odgovornost, pa seveda tudi, da bodo ljudje imeli interes, da iz tega nekaj je in seveda, da ostane in se ohrani ta dediščina glede na to, da so omejeni. Podpiram.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo obrazložiti glas? Gospod Jelinčič.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa. Mislim, da je bistvo lastninjenja to, da lahko lastnini vsak in v čimbolj enakomernih razmerjih. Nikakor ni bistvo lastninjenja to, da bo v nasprotju s prejšnjim režimom, ko so samo nekateri lahko imeli bonitete, da bomo prišli do drugega sistema, ko bodo samo nekateri drugi lahko imeli bonitete. In ravno tega se bojim, da je v tem amandmaju veliko. Zato bom glasoval proti temu amandmaju.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo obrazložiti svoj glas? Gospod Geržina, izvolite.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo. Jaz bom za ta amandma. Namreč, predstavljam si približno tako to zadevo, da prebivalci tam živijo, delajo s temi zadevami tako kot v podjetjih. Podjetjem, delavcem smo to omogočili, jaz mislim, da so to tudi delavci, ki sooblikujejo to naravo, živijo sonaravno tam in potrebujejo eni druge. Mislim, včeraj smo govorili, da bi vključili tudi ljudi v to zadevo kot nekake turistične atrakcije. Saj oni dejansko so; ker če ni ljudi, ni pokrajine, kulturne pokrajine; na en način to je. In zato mislim, da je tam treba enako omogočiti participacijo, kot smo omogočili ostalim delavcem v podjetjih. Zato mislim, da je to treba podpreti. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Černelič.</p>
               </sp>
               <sp>
                  <speaker>FRANC ČERNELIČ:</speaker>
                  <p>Hvala lepa. Jaz bom tudi podprl, posebno še, ker menim, da je lahko tudi, torej tiste lastnike, ki so sicer nastanjeni zunaj področja, pa imajo lastnino znotraj tega, tudi stimulirati s takim načinom. In ne vidim razloga, tisti, ki so oporekali, da se to ne sprejme. Torej, bom podprl.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo? Glasujemo o amandmaju skupine poslancev, prvopodpisani Henigman, k 7. členu. Ugotovimo sklepčnost! (56 prisotnih.)</p>
                  <p>Kdo je za? (14 poslancev.) Je kdo proti? (39 poslancev.)</p>
                  <p>Ugotavljam, da amandma ni sprejet.</p>
                  <p>Smo pri amandmaju pod točko 2 v vašem pregledu. Najprej bomo glasovali o amandmaju na amandma, ki ga predlaga Liberalna demokracija Slovenije in ki se glasi: besedilo prvega odstavka se črta. Izvolite, gospod Bučar. Obrazložitev glasu.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Hvala lepa. Če smo enako dosledni, moramo tudi ta amandma odkloniti. Ker ta amandma gre pa v drugo skrajnost, ker kratkomalo izloča delež vseh občin na tistem območju. Mislim, da preprosto ni logike, da bi prvi amandma zrušili, drugega pa sprejeli. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo obrazložiti svoj glas? Glasujemo o amandmaju na amandma. Ugotovimo sklepčnost! (58 prisotnih.)</p>
                  <p>Kdo je za? (21 poslancev.) Je kdo proti? (31 poslancev.)</p>
                  <p>Ugotavljam, da amandma na amandma ni bil sprejet.</p>
                  <p>Na glasovanje dajem amandma pod točko 2. Predlagatelj je Komisija za spremljanje in nadzor lastninskega preoblikovanja družbene lastnine. Vlada mu nasprotuje in predlaga svoj amandma v prvi alinei, ne nasprotuje pa drugi alinei; in imamo še dve opombi. Ugotovimo sklepčnost! Glasujemo o amandmaju pod točko 2. Obrazložitev glasu, gospod Henigman.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Spoštovani! Glasoval bom proti temu amandmaju, ker, kot smo že včeraj slišali, ta je pa krivičen ravno do prebivalcev, ki živijo na tem področju Triglavskega narodnega parka, ker "forsira" samo zaposlene v podjetjih in nikogar drugega. In daje prednost tem. Te, ki pa v parku živijo in ki imajo omejitev, pa izloča. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo obrazložitev glasu. (Ne.) Ugotovimo sklepčnost! (60 prisotnih.)</p>
                  <p>Kdo je za? (7 poslancev.) Je kdo proti? (43 poslancev.)</p>
                  <p>Ugotavljam, da amandma ni sprejet.</p>
                  <p>Smo na strani 3 našega poročila o pregledu amandmajev. Pod točko 3 imamo amandma - predlagatelj je poslanska skupina Slovenske nacionalne desnice; Komisija ga podpira, Vlada tudi.</p>
                  <p>Ugotovimo sklepčnost! (58 prisotnih.)</p>
                  <p>Kdo je za? (47 poslancev.) Je kdo proti? (Nihče.)</p>
                  <p>Ugotavljam, da smo amandma sprejeli.</p>
                  <p>Na glasovanje dajem tako spremenjen 7. člen. Ugotovimo</p>
                  <p>sklepčnost! (46 prisotnih.)</p>
                  <p>Kdo je za? (54 poslancev.) Je kdo proti? (2 poslanca.)</p>
                  <p>Ugotavljam, da smo člen sprejeli.</p>
                  <p>V poročilu imate amandma k 8. členu, ki pa ni vložen skladno s poslovnikom. Prejeli pa smo od skupine 12 poslancev amandma, ki je vložen skladno s poslovnikom in se glasi: člen se spremeni, tako da se v celoti glasi: "V roku 30 dni po vpisu sklada v sodni register prenese Republika Slovenija na občine na območju Triglavskega narodnega parka delnice sklada v skupini višini 25% delniškega kapitala sklada. Pri določitvi števila delnic, ki se prenašajo na posamezno občino, se upošteva število prebivalcev posamezne občine, ki imajo stalno prebivališče na območju Triglavskega narodnega parka, ter obseg območja občine, ki sodi v Triglavski narodni park."</p>
                  <p>V razpravo dajem amandma in 8. člen. Želi kdo besedo? Gospod Henigman, izvolite. Vaš amandma sem prebral, gospod Henigman, k 8. členu. Izvolite.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Amandma k 8. členu je vložen zaradi napačne vloge amandmaja Vlade Republike Slovenije, ki ni vložen v skladu s 191. členom. Tako da predlagam, da ta drugi amandma skupine poslancev vendarle podprete. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Rop, predstavnik Vlade, državni sekretar. Izvolite.</p>
               </sp>
               <sp>
                  <speaker>MAG. TONE ROP:</speaker>
                  <p>Morda je ob tem amandmaju potrebno samo to povedati, v čem je dilema. Namreč, pri prejšnji razpravi ni bilo čisto jasno, kdo podpira koga in za koga se kdo zavzema. Pri tem amandmaju je dilema v tem, ali vse občine dobijo enak delež v tem skladu, skratka, vsaka občina 5%, ali pa se upošteva pri delitvi teh delnic kriterij. Tukaj je vključen kriterij, in sicer je to kriterij število prebivalstva in pa območje, ki leži na območju Triglavskega narodnega parka in je v eni občini. Skratka v tem ne gre za vsebinsko razliko. Po eni določbi dobijo vse občine enako, po drugi pa dobijo večje občine in občine z večjim številom prebivalstva večji del teh delnic. Skratka, gre za to, kakšno razmerje je znotraj. Samo toliko da pojasnimo, za kaj gre.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Razpravo zaključujem in na glasovanje dajem amandma k 8.členu skupine poslancev. Ugotavljamo prisotnost v dvorani. Ugotovimo sklepčnost! (51 prisotnih.)</p>
                  <p>Kdo je za? (26 poslancev.) Je kdo proti? (26 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 8. člen. Ugotovimo sklepčnost! (50 prisotnih.)</p>
                  <p>Kdo je za? (42 poslancev.) Je kdo proti? (2 poslanca.)</p>
                  <p>Ugotavljam, da smo člen sprejeli.</p>
                  <p>V razpravo dajem 9. člen in amandma, ki ga imate v pregledu amandmajev; predlagatelj je komisija, Vlada ga podpira. Želi kdo besedo? Razpravo zaključujem in amandma dajem na glasovanje. Ugotavljamo prisotnost v dvorani. (45 prisotnih.) Ugotovimo sklepčnost! (53 prisotnih.)</p>
                  <p>Kdo je za amandma k 9. členu? (40 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Na glasovanje dajem 9. člen. Ugotovimo sklepčnost! (50 prisotnih.)</p>
                  <p>Kdo je za sprejem 9. člena? (35 poslancev.) Je kdo proti? (Nihče.)</p>
                  <p>Ugotavljam, da smo člen sprejeli.</p>
                  <p>Smo na 4. strani pregleda. Imamo amandma k 15. členu. Predlagatelj je komisija, Vlada ga podpira. Želi kdo besedo? Gospod Bučar, izvolite.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Tu gre samo za opozorilo na tehnično napako. Mislim, da če hočemo biti pri zakonih v redu in dosledni, je treba tudi dosledno napisati amandmaje. S tem se vsebinsko strinjam, ampak treba je povedati, da za besedilom "število članov" se postavi vejica, doda beseda "to" in tako naprej. Vejica je v zakonih zelo pomembna zadeva, veste.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Se strinjamo? Želi še kdo besedo? Vejica je napisana, ni pa napisana z besedilom. Se pa strinjamo, ne?</p>
                  <p>Razpravo zaključujem. Ugotavljamo prisotnost. Glasujemo o amandmaju k 15. členu; predlagatelj je komisija, Vlada ga podpira. Ugotovimo sklepčnost! (54 prisotnih.)</p>
                  <p>Kdo je za? (44 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Na glasovanje dajem spremenjen 15. člen. Ugotovimo sklepčnost! (36 prisotnih.) Ugotovimo sklepčnost! (53 prisotnih.)</p>
                  <p>Kdo je za? (45 poslancev.) Je kdo proti? (Nihče.)</p>
                  <p>Ugotavljam, da je člen sprejet.</p>
                  <p>V razpravo dajem 16. člen in amandma - predlagatelj je odbor, matično delovno telo, to je komisija in Vlada ga podpirata. Želi kdo besedo? Razpravo zaključujem in dajem amandma na glasovanje. Ugotovimo sklepčnost! (45 prisotnih.) Ugotovimo sklepčnost! (51 prisotnih.)</p>
                  <p>Kdo je za? (44 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Na glasovanje dajem 16. člen. Ugotovimo sklepčnost! (50 prisotnih.)</p>
                  <p>Kdo je za? (37 poslancev.) Je kdo proti? (Nihče.)</p>
                  <p>Ugotavljam, da je člen sprejet.</p>
                  <p>V razpravo dajem 17. člen. Želi kdo besedo? Imamo pa amandma, ki ga predlaga poslanska skupina Slovenske nacionalne desnice. Komisija ga ne podpira, Vlada mu nasprotuje.</p>
                  <p>Želi kdo besedo? Gospod Henigman. Izvolite.</p>
               </sp>   
               <sp>   
                  <speaker>BENJAMIN HENIGMAN:</speaker>
                  <p>Spoštovani predsedujoči! Kot mi je znano, smo sprejeli, da k statutu daje soglasje Državni zbor in ne vem, če je potrebno o spremembah statuta še posebej glasovati. Mislim, da je amandma vložen, tako kot je bilo mišljeno, in da niti ni potrebno, da o njem glasujemo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Amandma je bil pravno formalno vložen in je potrebno, da o njem glasujemo in tudi ni umaknjen. Gospod... Umik amandmaja. Hvala lepa. 17. člena ne bomo obravnavali.</p>
                  <p>K 19. členu imamo amandma komisije, ki ga Vlada ne podpira, amandma pa se glasi, da se člen črta. Želi kdo besedo v razpravi? Se opravičujem, Vlada ne nasprotuje, predlagatelj pa je komisija. Ugotovimo sklepčnost! (53 prisotnih.)</p>
                  <p>Kdo je za? (40 poslancev.) Je kdo proti? (Nihče.)</p>
                  <p>Ugotavljam, da je amandma sprejet in člen je črtan.</p>
                  <p>V razpravo dajem 24. člen in amandmaje. Pod točko 1 je predlagatelj amandmaja gospod Henigman; Vlada mu ne nasprotuje in  podpira četrti odstavek. Komisija je oblikovala in ga povzela v svojem amandmaju. Amandma ni vložen v skladu s poslovnikom, s 191. členom. Pod točko 2 pa imamo amandma komisije; Vlada mu ne nasprotuje. Gospod Bučar, izvolite.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Spoštovani zbor! Mislim, da tega amandmaja ne moremo sprejeti, ker je čisto skladen s tistim; ker če smo 7. člen sprejeli tak, kot je bil prvotno predložen, tudi tega ne moremo sprejeti, ker gre v bistvu za isto koncepcijo. Se pravi enostavno, če hočemo doseči skladnost, potem je popolnoma jasno, da tega amandmaja ne moremo sprejeti. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Pod točko 1 amandmaja ni, ker ni vložen skladno s poslovnikom. Gospod Anderlič in potem gospod Henigman. Gospod Henigman, izvolite. Gospod Anderlič se odpoveduje. Dobro. Še želi kdo besedo? Izvolite, gospod Henigman.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Spoštovani! Zdaj mi je pa čisto jasno, da nekateri, z gospodom Bučarjem, mi je prav žal, ne razumejo koncepta tega zakona. Prej smo govorili o skladu Triglavskega narodnega parka, to je en segment lastninjenja, zdaj pa govorimo o lastninjenju v podjetjih. In če ne podpremo tega amandmaja, izključujemo prebivalce tudi na segmentu lastninjenja v podjetjih. In potem ne vem, zakaj sploh sprejemamo poseben zakon v skladu s 5. členom zakona o lastninskem preoblikovanju podjetij, ker od tega zakona ljudje, tam živeči, ki slučajno niso med tistimi stotimi ali stopetdesetimi izbranimi oziroma, ki so zaposleni v teh podjetjih, ne bodo imeli ničesar. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Anderlič.</p>
               </sp>
               <sp>
                  <speaker>TONE ANDERLIČ:</speaker>
                  <p>Spoštovani! Amandmajev, ne pod 1 ne pod točko 2 ne morem podpreti, ker je 24. člen, tako kot je napisan v tekstu, skladen s tistim, kar je bilo v prvi obravnavi zaključeno in tudi koncept zakona, o katerem je pa že gospod Bučar govoril, bi se s tem spremenil in seveda zato ne morem podpreti ne prvega ne drugega amandmaja. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod državni sekretar ima besedo.</p>
               </sp>
               <sp>
                  <speaker>MAG. TONE ROP:</speaker>
                  <p>V zvezi s tem, kar je gospod Henigman povedal, bi rad povedal samo to, da ne drži, da s tem izključimo vse druge prebivalce iz lastninjenja. Razlika med originalnim tekstom in pa amandmajem pod točko 2 je v tem, da v originalnem tekstu so prednostni upravičenci zaposleni do interne razdelitve notranjega odkupa in tako naprej, v drugem krogu pa lahko pridejo državljani Republike Slovenije kot celota. S tem amandmajem se dela razlika med državljani, ki živijo na tistem območju in ostalimi državljani. To je razlika, čeprav mislim, da v življenju, v praksi ne bo prav nobene razlike, če bo ta člen ostal ali oni. Dejstvo je, da edini državljani, pa verjetno pretežno edini državljani, ki bodo šli v ta podjetja, bodo tisti, ki tam živijo na tem območju. Mi samo nismo hoteli delati razlike med dvema vrstama državljanov, tistimi, ki tam živijo pa ostalimi državljani. Smo pa vsem odprli vrata, da gredo v interno razdelitev in notranji odkup. To je razlika.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Zaključujem razpravo in dajem na glasovanje amandma pod točko 2., ki ga predlaga komisija, Vlada pa mu ne nasprotuje. Ugotovimo sklepčnost! (50 prisotnih.)</p>
                  <p>Kdo je za? (22 poslancev.) Je kdo proti? (29 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 24. člen. Ugotovimo sklepčnost! (42 prisotnih.) Ugotovimo sklepčnost! (53 prisotnih.)</p>
                  <p>Kdo je za sprejem 24. člena? (30 poslancev.) Je kdo proti? (7 poslancev.)</p>
                  <p>Ugotavljam, da je člen sprejet.</p>
                  <p>V razpravo dajem 25. člen. Amandma pod točko 1 ni vložen skladno s poslovnikom. Ga ni. Pod točko 2 imamo amandma komisije. Vlada mu ne nasprotuje. Želi kdo besedo? Gospod Bučar, izvolite.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Mislim, da je ta amandma zdaj postal brezpredmeten, ker se sklicuje na 7. člen. Ker 7. člen ni bil sprejet v skladu s predlogom tega predlagatelja, potem mislim, da lahko tudi sam odstopi, ga umakne. Če ga ne umakne, potem moramo glasovati proti.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Jaz sem že povedal. O amandmaju pod točko 1 sploh ne glasujemo. Amandmaja pod točko 1 ni, imate ga samo v pregledu, zato ker ni bil vložen v skladu s poslovnikom; glasujemo samo o amandmaju pod točko 2. Gospod Henigman izvolite. Se odpovedujete? Želi še kdo besedo? Ugotovimo sklepčnost! (52 prisotnih.)</p>
                  <p>Kdo je za amandma k 25. členu, ki ga predlaga komisija? (21 poslancev.) Je kdo proti? (26 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 25. člen. Ugotovimo sklepčnost! (49 prisotnih.)</p>
                  <p>Kdo je za? (40 poslancev.) Je kdo proti? (4 poslanci.)</p>
                  <p>Ugotavljam, da je član sprejet.</p>
                  <p>V razpravo dajem 26. člen. Ali je amandma umaknjen? Gospod Henigman? Amandma je umaknjen, zato o tem členu ne bomo razpravljali.</p>
                  <p>V razpravo dajem 30. člen. Amandma pod točko 1 ni vložen v skladu s poslovnikom in ga ni.</p>
                  <p>Pod točko 2 imamo amandma komisije; Vlada mu ne nasprotuje. Pod točko 3 na 7. strani pregleda imate amandma poslanske skupine Slovenske nacionalne desnice. Mnenja Vlade in komisije nimamo. Nimate pa v pregledu amandmaja, ki ga predlaga poslanska skupina Slovenske nacionalne desnice in se glasi: drugi odstavek se spremeni, tako da se glasi: "Pravni posli, sklenjeni v nasprotju s prejšnjima odstavkoma, so nični." Želi kdo o teh dveh amandmajih v pregledu amandmajev poslanske skupine Slovenske nacionalne skupine besedo? (Ne.) Razpravo zaključujem in prehajamo na odločanje. Na glasovanje dajem amandma pod točko 2; predlagatelj je komisija, Vlada mu ne nasprotuje. Ugotovimo sklepčnost! (52 prisotnih.)</p>
                  <p>Kdo je za? (41 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Pod točko 3 je amandma predlagatelja poslanska skupina Slovenske nacionalne desnice. Ugotovimo sklepčnost! (51 prisotnih.)</p>
                  <p>Kdo je za? (28 poslancev.) Je kdo proti? (14 poslancev.)</p>
                  <p>Ugotavljam, da je amandma sprejet.</p>
                  <p>In še amandma, ki ga nimate v pregledu -  predlagatelj je poslanska skupina Slovenske nacionalne desnice. Ugotovimo sklepčnost! (52 prisotnih.)</p>
                  <p>Kdo je za? (27 poslancev.) Je kdo proti? (8 poslancev.)</p>
                  <p>Ugotavljam, da je amandma sprejet. To je amandma, ki sem ga prebral in ki ga nimate v pregledu.</p>
                  <p>Sedaj dajem tako spremenjen 30. člen na glasovanje. Ugotovimo sklepčnost! (53 prisotnih.)</p>
                  <p>Kdo je za sprejem tako spremenjenega 30. člena? (46 poslancev.) Je kdo proti? (3 poslanci.)</p>
                  <p>Ugotavljam, da je amandma sprejet.</p>
                  <p>V razpravo dajem 31. člen. Predlagatelj amandmaja pod točko 1 je Vlada. Opomba je, da če je sprejet amandma, so ostali amandmaji brezpredmetni. Pod točko 2 je amandma, ki ni vložen v skladu s poslovnikom in ga zato ni. Pod točko 3 pa imamo amandma, ki ga predlaga komisija, Vlada ga podpira. In imamo še amandma, ki ga predlaga skupina poslancev, prvopodpisani je gospod Tone Anderlič, za novo VI. poglavje, ki se spremeni, tako da se glasi:</p>
                  <p>Prehodna in končna določba: Za nazivom  VI. poglavje se doda nov člen, ki se glasi... Ali, ker je amandma dolg, je potrebno da berem? Imate ga pa vsi na klopi. Ni potrebno. Hvala. Želi kdo o teh amandmajih besedo? Gospod Rop, izvolite.</p>
               </sp>
               <sp>
                  <speaker>MAG. TONE ROP:</speaker>
                  <p>Če dovolite, bi samo povedal, da gre za pomemben amandma in ureja lastnino nad številnimi nezasedenimi objekti, ki ležijo na tem območju in prebivalci iz tega območja in tudi nekateri poslanci so nas opozorili, da bi veljalo to lastnino, te nezasedene objekte prenesti v ta sklad in jih postaviti v funkcioniranje, skratka, v upravljanje in v to, da bodo od tega imeli nekaj prebivalci na tem območju. To pomeni, da s tem večamo aktivo in tudi kapital tega Sklada za razvoj Triglavskega narodnega parka, in je zelo pomembno. Nanaša se pa na vse nezasedene objekte - to je zelo pomembno povedati - tako tiste, ki so v lastni Republike kot tudi občin. To pomeni, da se bodo morale občine zelo potruditi, da bodo v bistvu zasedle objekte in jih spravile v funkcioniranje, če ne bodo prešla v last tega sklada. Zato je smiselno, da pravzaprav pritegnemo v to tako republiko kot tudi občine. In zato vas seveda prosim, da podprete ta amandma.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Amandma, ki ga je vložila poslanska skupina Liberalne demokracije, se opravičujem, je k 6. poglavju, ne pa k temu členu. Ni pravilno lociran. Želi še kdo besedo? Razpravljamo o amandmaju pod točko 1, ki ga predlaga Vlada in pod točko 3, ki ga predlaga komisija. Razpravo zaključujem.</p>
                  <p>Najprej dajem na glasovanje amandma pod točko 1. Predlagatelj je Vlada. Če je sprejet ta amandma, je amandma pod točko 3 brezpredmeten. Ugotovimo sklepčnost! (53 prisotnih.)</p>
                  <p>Kdo je za? (51 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>S tem smo spremenili 31. člen. Amandma pod točko 3 pa je brezpredmeten in ni potrebno, da glasujemo.</p>
                  <p>Imamo pa še amandma k 6. poglavju oziroma k 33. členu. Predlagatelj je skupina poslancev, prvopodpisani gospod Anderlič.</p>
                  <p>Želi kdo besedo? Gospod Anderlič.</p>
               </sp>
               <sp>
                  <speaker>TONE ANDERLIČ:</speaker>
                  <p>Spoštovani! Jaz bi predlagal korekcijo pri definiciji. In sicer, amandma k nazivu 6. poglavja, da se glasi: Prehodna in končna določba, ter da se doda nov člen, ki se glasi, tako kot je po vsebini navedeno. Rad bi pa ob tem rekel še to, da bom z vso odločnostjo podprl ta amandma in prosim tudi druge, da ga podprete, ker sodi v sklop tistih vprašanj, o katerih je bilo veliko govora, da se lastnina, ki je bila včasih namenjena za mladino, mladinski turizem, aktivnosti in razne druge stvari, ter je delno bila tudi v lasti ali pa v upravljanju družbeno-političnih organizacij, da pride nazaj v namen, kot je bil prvotno določen. In s tem se tudi odpravijo vse špekulacije z raznimi nameni, ki bi jih kdo imel, željo pripisati k posamezni skupini ali posameznikom pri razpolaganju z družbenim kapitalom. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Bučar, potem gospod Rop. Kot ste pa slišali, se pa napovedani stavek spremeni tako, da se glasi: Za 6. poglavjem se doda nov 32.a člen in potem vsebina, ki je napisana. Gospod Bučar, izvolite.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Hvala za besedo. Spoštovani zbor! Ne bi se upal pred vami tukaj pojaviti, če ne bi protestiral proti temu predlogu amandmaja, glede na to, da sem bil proti amandmaju k 7. členu. Se pravi, sem v načelu proti privatizaciji tako pomembnih zadev kot je Triglavski narodni park. In mislim, da je ta predlog ravno tako v nasprotju z duhom celotnega tega zakona in celotnega koncepta, ki ga hočemo z narodnim parkom doseči. Jaz ne bi rad bil žaljiv, zelo se ograjujem od tega, pa vendarle. Poglejte, če, to se pravi, v preteklosti je bil ta mladinski dom namenjen vsej jugoslovanski mladini. Kaj se je tam dogajalo in tako naprej, to vemo zlasti Bohinjci zelo dobro. In Bohinjci so ogorčeni nad dejavnostjo tega v preteklosti. Zdaj pa mi ne moremo enostavno zamenjati nje ali kakorkoli in s stvarjo nadaljevati. In meni je zelo jasno, da je moje stališče zelo ranljivo. Kdo pa bo nasprotoval, če bomo rekli: za mladino namenjamo ta dom, namenjamo ga za izobraževanje, za športne dejavnosti in tako naprej in ljudje bodo enostavno navdušeni. Toda, moramo povedati naslednje: če hočemo v tej državi začeti gospodariti, mi ne moremo vseh stvari enostavno na proračun obesiti. To je kar krepka postavka, ki bi jo s tem ponovno obesili na proračun. Namesto da bi iz tega objekta, slučajno ga poznam, to je objekt, ki ima najlepšo lego, to se pravi najlepši objekt v vsem Bohinju. In je naravnost idealno mesto za prvorazredni hotel. Se pravi, namesto da bi nam ta objekt prinašal dodaten dohodek, ga damo v proračun, tako da bi še ponovno iz proračuna črpal. Jaz mislim, vsaj kar se mene tiče, jaz svojega ravnanja ne bi imel za odgovorno, če bi glasoval za ta amandma. Čeprav prosim, še enkrat poudarjam, ne moremo kratkomalo, mislim ali je kje rečeno, v proračunu ali v programu ministrstva za prosveto - kje je rečeno, kako se bo ta dejavnost opravljala, kdo jo bo financiral, kako jo bo financiral in tako naprej. Mi ne moremo enostavno samo predati nekega objekta drugemu in je stvar opravljena. Se oproščam, ponovno pravim, nisem hotel biti žaljiv, ampak vendarle, tako je moje stališče. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Bučarju. Gospod Rop, potem gospod Anderlič in gospod Moge.</p>
               </sp>
               <sp>
                  <speaker>MAG. TONE ROP:</speaker>
                  <p>Dovolite, da samo z vsebinskega vidika na kratko komentiram vloženi amandma. Tukaj se res odpira, tako kot je dr. Bučar rekel, temeljno vprašanje koncepta zakona. In zelo težko je zdaj govoriti, kaj je koncept v tem zakonu. Mi smo pogledali, kakšni so koncepti v tujini, kadar govorimo o narodnih parkih in podobno. Takrat se običajno zgodi nacionalizacija, ne privatizacija v narodnih parkih, takrat je to lastnina vseh državljanov, ne samo tistih ljudi, ki živijo na tistem področju in podobno. Vendar je to, bi rekel pretežno načelo in mi smo res v tem zakonu pač ubrali, bi rekel, relativno specifično rešitev, zaradi prebivalstva, ki živi na tistem območju, in zato ker gre samo za nekatere hotele, za nekatere projekte, ki lahko tudi gospodarno poslujejo. In za razliko od vseh ostalih objektov, so drugi že v tržni funkciji, že poslujejo in dajejo prihodek in bi rekel, lahko od tam gradimo. Medtem, kar je v tem primeru, mi smo se pozanimali, pač problem, da je projekt zamrl, in da je praktično samo še eden zaposlen, in da pravzaprav ni možnosti za interno razdelitev, notranji odkup in tako naprej, ampak da bi razlika bila samo v tem, ali prevzame to nek sklad, ki je spet v večinski lasti države ali pa država; in v vsakem primeru to postane posredno ali neposredno lastnina države, samo funkcija je še vprašanje, v kakšni funkciji se odvija, ali v izobraževalni funkciji ali pa v čisti komercialni.</p>
                  <p>Rad bi povedal, zakaj se mi zdi ta amandma sprejemljiv, če se vsebina sprejme tukaj zadaj, predvsem z vidika preteklosti. Mislim, da je zelo pomembno, da je v tem amandmaju poseben odstavek namenjen revizijskim postopkom in ta amandma zelo jasno govori, da se preoblikovanje podjetij ne more vpisati v sodni register, dokler Agencija za plačilni promet ne opravi revizijskih postopkov vse od 1.12.1990 do dneva sprejema zakona. Tako, da seveda upam, da bodo vse stvari za nazaj razčiščene v revizijskem poročilu, da bo o tem dano poročilo, javnost seznanjena, in da bo potem lahko ta dejavnost tam notri zaživela. Je pa seveda vprašanje tudi Ministrstva za šolstvo, ali ima projekt ali ne. Po informacijah, ki jih imam, ta projekt je, in bi rekel, objekt lahko zaživi.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospod državni sekretar. Gospod Bučar ima repliko.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Pridružujem se logiki gospoda Ropa. Mislim, da je čisto konsistentno, kar je povedal. Ravno iz tega pa naprej delociram, da ta amandma ni potreben. Če bo Vlada pozneje menila, da je to objekt, ki bo prišel v last države in če bo Vlada menila pozneje, da lahko s tem tako ali drugače razpolaga, je njena stvar. Zato je s tega vidika, če vašo logiko prevzamem, ta amandma nepotreben. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Rop. Replika.</p>
               </sp>
               <sp>
                  <speaker>MAG. TONE ROP:</speaker>
                  <p>Mislim seveda, da to ni res. Zelo bistvena razlika je v smislu funkcioniranja tega projekta. Ta sklad bo imel svoj nadzorni svet, ki bo deloval relativno samostojno, notri bodo predstavniki občin, notri bodo predstavniki prebivalstva, individualni lastniki, ki živijo na tistem območju in tudi država in se bo seveda odločal po svoji logiki, po gospodarski logiki. In razlika je v tem. Če se odločimo za ta amandma, z zakonom določimo, za kaj se bo objekt namenil. Namenil se bo za tisto, kar tam notri piše, za izobraževanje in tako naprej. Če pa to pustimo odprto, pa bo to ostalo odprto in je prepuščeno pač nazornemu svetu, da se bo odločil. In seveda tudi doba trajanja je tukaj pomembna. Objekt je zaprt in je vprašanje, kdaj bo reaktiviran. Rad bi opozoril na nekaj, kar je Državni zbor sprejel. Sprejel je na primer, da mora na statut tega sklada dati soglasje Državni zbor. Najprej se mora izvesti lastninjenje v podjetjih, to bo trajalo približno 6 mesecev, potem morate dati soglasje na statut. Sprašujem se, koliko časa bo to trajalo in ne verjamem, da bo sklad prej kot v enem letu zaživel in vprašanje, kdaj bo ta objekt zaživel. Če se sprejme ta amandma, se seveda odprejo možnosti, da objekt nemudoma zaživi in se spravi v funkcijo. Tako da vendarle je, bi rekel, praktična, operativna in življenjska razlika, če lahko rečem, med eno in drugo rešitvijo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Anderlič.</p>
               </sp>
               <sp>
                  <speaker>TONE ANDERLIČ:</speaker>
                  <p>Jaz se lahko strinjam z gospodom Bučarjem, da je država slab gospodar v mnogih primerih, vendar je treba reči, da ima ta država tudi zelo malo ali skorajda nič kapacitet, ki bi bile namenjene za mladino, za obštudijske, obšolske in razne druge dejavnosti, da pa je podpisala vrsto mednarodnih pogodb, sporazumov in se vključila v razne mednarodne asociacije, ki pa nalagajo posameznim državam, da usposobijo toliko in toliko kapacitet za to, da lahko študentje, mladina in skratka potujoči državljani raznih držav v določenih državah podpisnicah tudi najdejo prebivališče nekega ranga, ki jim gre. Seveda, kako bo s konkretnim programom, bo najbrž država lahko potem odločala v okviru svojih pristojnosti. Mislim pa, da je to prva faza lastninjenja in če je to prva, zagotovo bo potem tudi Vlada lahko v drugi fazi ugotovila, ali bo kako drugače s to lastnino ravnala; tako kot tudi z nekaterimi drugimi javnimi zadevami, ki jih ima v lasti oziroma upravljanju. Tako da v tej fazi se mi zdi, da je ta predlog sprejemljiv in rešuje tudi del drugih problemov. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Moge in potem gospod Henigman.</p>
               </sp>
               <sp>
                  <speaker>RUDI MOGE:</speaker>
                  <p>Predsedujoči, hvala za besedo. Spoštovane poslanke in poslanci! V preteklosti smo za osebe, ki so bile mentalno motene, nekako odstopali objekte, kot so bili stari gradovi, na primer Dornava, Hrastovec in še in še bi lahko našteval. S posodobitvijo vzgojno-izobraževalnega procesa, ko so bile uvedene nove vsebine, kot so šola v naravi, naravnoslovni dnevi, kulturni dnevi, športni dnevi, bi bilo pa potrebno zagotoviti za te dejavnosti za 320.000 šolajoče se mladine v Sloveniji dodatne objekte. Ena vrsta teh objektov je prišla že na vrsto, to so bile zapuščene karavle in te zdaj obnavljajo in so polno polno zasedene. Ta prostor pa za te reči zdajle ne zadostuje, kaj šele za prihodnost, ko bo nova zakonodaja sprejeta, zato se mi zdi ta mladinski dom v Bohinju, ki je bil prvotno mladini namenjen, prav namenjen temu programu, ki si ga je Ministrstvo za šolstvo in šport zastavilo. Po drugi strani so pa tudi poslanke in poslanci dostikrat za tem govorniškim odrom odpirali problem objektov za mladinski turizem. Še ne dolgo tega ste rekli, da Ljubljana takšnega objekta tukaj ne premore in objekt, ki je v Bohinju, je bil za to že namenjen in jaz mislim, da bi bilo dobro, da bi ta Državni zbor ta objekt tudi v prihodnje namenil temu, da bi se mladinski turizem tudi v njem naprej razvijal. O tem, ali je taka oblika primerna ali ne oziroma obnašanje mladih ljudi v tem kotu naše zemlje, ne bi govoril.</p>
                  <p>Jaz bom vsekakor, ko bo bo ta amandma na glasovanju, zanj glasoval, ker bo ta amandma odprl pot k bolj kvalitetni šoli v naravi, k bolj kvalitetnemu mladinskemu turizmu in verjetno bo tudi mladina tisti dejavnik, ki bo oživela ta del naše zemlje, ta bohinjski kot. Zaradi tega bi vas lepo prosil, da bi glasovali za ta amandma.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Henigman, izvolite. Prosim za malo več miru v dvorani.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Spoštovani! Res je ta amandma, katerega sem tudi jaz sopodpisal, mogoče nepotreben, ker je večinski lastnik sklada, tako kot smo sprejeli v tej drugi obravnavi, z 51% Republika Slovenija. Res je, da izvzemamo oziroma postavljamo poseben status temu dosedanjemu mladinskemu centru.</p>
                  <p>Rad bi vas samo opozoril, ker tudi sam nisem bil toliko pozoren, da je vsebina amandmaja ožja od obrazložitve, ki jo je v bistvu predlagatelj, prvopodpisani Tone Anderlič, predložil. Jaz sem ta amandma podpisal v dobri veri, da je ta center namenjen osnovnošolski in obšolski dejavnosti mladine, to se pravi osnovnošolske mladine in seveda lahko tudi ostalemu izobraževanju. Tako pa ni navedeno v samem členu. Zato bi bilo potrebno dikcijo samega člena dopolniti glede na to, da seveda obrazložitev, potem ko je člen spremenjen, sama po sebi ne velja čisto nič. Hkrati pa bi bilo treba navesti, da Republika Slovenija, ki je lastnik, tega premoženja, v nobenem primeru ne more odtujiti oziroma prodati privatnim oziroma drugim fizičnim ali pravnim osebam. Mislim, da bi bilo treba to dopolniti in bi bila potem zadeva sprejemljiva. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo. Gospod Žare Pregelj, izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani, imam nekaj vprašanj. Gre predvsem za status te nove družbe, ki naj bi nastala, če prav razumem, v popolni lasti Republike Slovenije. Sprašujem, zakaj je potem treba podpisati družbeno pogodbo. Razumem, da se tukaj misli pogodba med družabniki družbe z omejeno odgovornostjo. Ali je tukaj mišljen kakšen drug pojem? Prosil bi predlagatelje, da to jasno pojasnijo. Iz tretjega odstavka je razvidno, da je potrebna revizija. Menim, da bi se šele s poznavanjem revizijskega poročila lahko odločali za tak korak. Namreč, lahko se zgodi, da gre za podjetje, ki je zdaj tako kot je, da ima mogoče izredno velikanske izgube ali kaj podobnega.</p>
                  <p>Zato menim, da bi pred tako odločitvijo morali poznati revizijsko poročilo in potem se odločati, ali bo to država prevzela ali ne. Vsekakor je namen dober, če gre za izobraževanje mladih, toda potrebno je s preteklostjo temeljito razčistiti. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Henigman.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Gospod predsedujoči! Tam sem se posvetoval, sem v majhni dilemi. Verjetno bi bilo najbolje, da predlagamo amandma na amandma na ta člen. Vendar za to potrebujemo nekaj časa. To bi bilo najbolj korektno, ker smiselno pa je, da se ta amandma sprejme, ker drugače se v tretji obravnavni ne da spreminjati zakonskega teksta. Tako da bi predlagal nekaj minut, da se pripravi amandma na amandma. S tem se strinjata tudi oba predstavnika Vlade, tako iz šolskega kot ekonomskih odnosov in razvoj.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Gospod Anderlič, izvolite. V imenu poslanske skupine zahtevate, gospod Henigman? Potem pa ne morete. Ali v imenu poslanske skupine, poslanci te pravice nimamo. Izvolite, gospod Anderlič.</p>
               </sp>
               <sp>
                  <speaker>TONE ANDERLIČ:</speaker>
                  <p>Jaz seveda menim, da če dodajamo novo poglavje oziroma nov člen, da je tako ali tako mogoče to narediti v tretjem branju in se vključi notri ta namen, ki je v obrazložitvi napisan, kot sklep ali kakor koli drugače se ta obrazložitev vzame. Zato, če je potrebno, nimam nič proti odmoru. Vendarle menim, da bi lahko pred izredno sejo to zaključili, če ne bi se z odmorom zamujali. Glede vprašanj, ki jih je gospod Pregelj povedal. Ravno četrti odstavek tega amandmaja se glasi, da je potrebno priložiti revizijo in se seveda po znanih postopkih po drugih zakonih peljejo glede vpisa v sodni register in tako naprej. In tudi kar se bilanc tiče, je na ta način mogoče narediti vpogled in seveda tudi ugotoviti, kakšno je stanje. Zato menim, da s sprejemom tega amandmaja odpremo možnost, da se tudi ta namembnost opredeli. Mislim pa, da z dodatnimi sklepi, če ne bi v drugem branju in tudi še v tretjem branju je mogoče to opraviti. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Rop.</p>
               </sp>
               <sp>
                  <speaker>MAG. TONE ROP:</speaker>
                  <p>Če je to mogoče, predlagam, da se s sklepom Državnega zbora zaveže Vlado, da z amandmajem na ta, bi rekel, tekst, ki bo sprejet, če bo sprejet, jasno opredeli dejavnost izobraževalnega centra kot izobraževalno dejavnost za šolsko mladino. Skratka, tako da se v tretjem branju potem vloži amandma, v katerem bomo jasno zapisali, da je osnovna in edina dejavnost tega centra izobraževalna dejavnost za šolsko mladino. Tako da bi predlagal ta sklep in mislim, da bi s tem razrešili. Kar se tiče tistega, kar je prej gospod Žare Pregelj govoril, bi rekel, da je v tem centru bil že izvršen inšpekcijski pregled, tako da poslovanje je bilo že pregledano, je pa treba izdelati celovito revizijsko poročilo.</p>
                  <p>In v tem primeru ni nobenih potencialno ničnostnih pogodb, ampak gre za določene terjatve in posle, za najem prostorov in podobno, ki jih bo treba urediti na osnovi dokončnega revizijskega poročila. To pomeni, da se bo moral družbeni kapital, ki bo postal lastnina države, pravilno in v pravilni višini izkazati in da se bodo morale seveda tudi pravilno knjižiti in tudi izterjati določene terjatve do določenih pravnih in fizičnih oseb, ki so poslovale s tem domom oziroma centrom.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Rop. Preden dam besedo gospodu Preglju, moram povedati, da je v skladu s poslovnikom tako, da Vlada lahko predlaga takšne ali drugačne amandmaje. Če pa Vlada želi, da ji Državni zbor s sklepom naroča, kakšnih amandmajev ne želi, je pa potrebno spremeniti tudi kakšen drugi zakon. Izvolite, gospod Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Če prav razumem gospoda Ropa, je že jasno, ali je imela družba izgubo, dobiček ali ničelno stanje. Torej bi prosil, da zdaj jasno poveste, ali je to podjetje sedaj v stanju, da ima dobiček ali ima izgubo. To mislim, da lahko poveste, če ste že naredili določen pregled poslovanja. Vsekakor pa razumem iz vašega nastopa, da gre na tej lastnini podjetja izobraževalni center še za določene pogodbe oziroma najeme prostora, kar pomeni, da država ne bo avtomatično lastnik celotne lastnine oziroma, da imajo na tej lastnini očitno neke pravice tudi druge osebe. Mislim, da je to potrebno zelo jasno vedeti, kajti v družbi z omejeno odgovornostjo se ti deleži jasno določijo, s tem pa tudi določijo pravice. Če prav razumem, vi ugotavljate vrednost vložka države v prejšnjem obdobju v okviru izobraževalne skupnosti in ta je približno nekaj manj kot 300 milijonov tolarjev. Vsekakor pa se je verjetno na tem osnovnem kapitalu še kaj dogradilo oziroma prispevalo z raznimi aktivnostmi. Lahko pa tudi odvzelo. Zato se strinjam, da je potrebno opraviti revizijo, toda kljub vsemu bi potrebovali poslanci za korektno odločitev vsaj neko splošno informacijo o stanju tega podjetja. Ali je to podjetje, ki posluje normalno in pozitivno, ali je to podjetje, ki je praktično že mogoče v nevarnih vodah. Mislim, da ta informacija je potrebna, preden se odločamo o tem amandmaju. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Rop, izvolite.</p>
               </sp>
               <sp>
                  <speaker>MAG. TONE ROP:</speaker>
                  <p>Menim, da je na to resnično potrebno odgovoriti, tako kot je zahteval gospod poslanec. V zvezi z mladinskim domom je napravljen inšpekcijski pregled in obstoji poročilo, ki je dolgo več kot 30 strani, kjer so natančno analizirane različne pogodbe o najemu in poslih, ki so se sklepali v preteklosti v tem domu, dejstvo pa je, da je trenutno ta dom zaprt in ne funkcionira. Torej gre za stare sklenjene pogodbe in iz tega tudi izhaja seveda, da je ta center posloval slabo. Saj če ne bi slabo posloval, tudi ne bi bil zaprt. In ravno zaradi tega je seveda zelo smiselno, da se celovito revizijsko poročilo izdela in zato na tem, se mi zdi, je potrebno do konca insistirati. Skratka, potrebno je celovito vse poslovanje in vse pretekle pogodbe pregledati in potem seveda vpisati to šele v sodni register. Če se s tem strinjate, lahko tudi zagotovim, da se pripravi za naslednje branje povzetek inšpekcijskega poročila, ki je že opravljeno, mora pa še biti seveda, da bo celovito, ampak tiste obstoječe transakcije, ki so pa že bile in so razvidne iz tega inšpekcijskega pregleda, pa lahko do naslednjega branja naredimo v povzetku in vam ga damo, tako da boste vsi seznanjeni s posli, ki so se tam opravljali.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Henigman.</p>
               </sp>
               <sp>
                  <speaker>BENJAMIN HENIGMAN:</speaker>
                  <p>Spoštovani! Glede na razpravo in vprašanja, ki so se odprla, prihaja do vsaj dveh vprašanj. Eno je dejavnost centra, drugo pa je lastništvo centra. Zato bomo v poslanski skupini Krščanskih demokratov poskušali pripraviti amandma na amandma in predlagamo 15 minutni odmor.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Odrejam 15-minutni odmor. Sejo nadaljujemo ob 11.47. Prosim, da ste točni, da to točko danes tudi... Ali je potrebno 15 minut, je lahko prej?</p>
                  <p>Ne, ni mogoče. Zato je potrebno, da to točko prekinem in to sejo tudi prekinjam. Nadaljujem ob 12. uri z izredno sejo.</p>
               </sp>
               <stage>(SEJA JE BILA PREKINJENA 27. OKTOBRA 1995 11.26 URI IN</stage>
               </div>
      </body>
  </text>
</TEI>
