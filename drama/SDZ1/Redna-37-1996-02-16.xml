<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">698CC782CA17FF53C1257832004838E7</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=698CC782CA17FF53C1257832004838E7</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <stage>SE JE NADALJEVALA 16. FEBRUARJA  1996 OB 10.15 URI.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Prosim, da zasedete svoja mesta, začeli bomo z delom.</p>
                  <p>Spoštovane kolegice poslanke in kolegi poslanci, gospe in gospodje! Če me kdo sliši, pričenjam nadaljevanje 37. seje Državnega zbora Republike Slovenije. (Najlažje je poslušati z zaprtimi usti.) Obveščen sem, da so zadržani in se današnje seje ne morejo udeležiti naslednje poslanke in poslanci: Ivan Sisinger, Jože Jagodnik, Janez Vindiš, dr. France Bučar, Mihaela Logar, Irena Oman, Feri Horvat in Ciril Pucko. Nekateri so pa na prisoten način odsotni.</p>
                  <p>Prosim, da vsi zasedete svoja mesta in da ugotovimo prisotnost. Ugotovimo prisotnost! Ugotavljam, da je v dvorani 55 poslancev, torej je zbor sklepčen in lahko odloča. Na to sejo sem vabil predstavnike Vlade Republike Slovenije ter jih lepo pozdravljam.</p>
                  <p>Današnje nadaljevanje 37. seje bomo pričeli z obravnavo prekinjene 30. točke dnevnega reda, to je predloga zakona o telekomunikacijah. Zatem bomo prešli na obravnavo prekinjene 9. točke, to je predloga zakona o Kobilarni Lipica ter nato po dnevnem redu dalje.</p>
                  <p>Vračam se torej k <title>30. TOČKI DNEVNEGA REDA - DRUGA OBRAVNAVA PREDLOGA ZAKONA O TELEKOMUNIKACIJAH</title>.</p>
                  <p>Ostali smo pri glasovanju o amandmajih, in sicer na 15. strani pregleda. Kdor je včeraj pregled zaprl, naj ga odpre na 15. strani. Smo pri tistem delu amandmajev, ki se nanašajo na prehodne in končne določbe zakona, in sicer k 66. členu. V obravnavo dajem kar sedem amandmajev, ki jih imate v pregledu. To se pravi, v obravnavo dajem sedem amandmajev, ki jih imate v pregledu in amandma na amandma, ki je bil vložen k amandmaju pod številko 7. Na tega vas posebej opozarjam, vložil ga je Ignac Polajnar, da se tekst v 66.a členu, ki ga predlaga točka 7, dopolni v prvem odstavku, tako da se na koncu pika črta in doda besedilo "in preko satelitov". Dajem 66. člen in vse te amandmaje v obravnavo. Besedo ima gospod Franc Lipoglavšek. Izvolite.</p>
               </sp>
               <sp>
                  <speaker>FRANC LIPOGLAVŠEK:</speaker>
                  <p>Dober dan vsem skupaj, gospod podpredsednik. V imenu poslanske skupine, ki je včeraj zahtevala odmor, bi želel pojasniti naše stališče po tem odmoru in po temeljitem premisleku. Priče smo glasovanju o zelo pomembnem 66. členu, ki ureja lastniška razmerja oziroma enovito RTV.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Se opravičujem. Res je, da zakon govori o komunikacijah, samo bi prosil, da ta trenutek poteka v tem Državnem zboru ena sama. Vse, ki opravljate različne druge posle v dvorani prosim, da to počnete vsaj na sobni tišini. Izvolite.</p>
               </sp>
               <sp>
                  <speaker>FRANC LIPOGLAVŠEK:</speaker>
                  <p>Hvala lepa. Dejal bi to, da je ureditev oddajnikov in zvez, tako kot jo v osnovi predvideva zakon o telekomunikacijah, poznana v mnogih evropskih državah in zato tudi pri nas ni nobene potrebe, da bi izumljali neke novitete. Temeljita razprava, kot sem že dejal, o zakonu o RTV je prav tako pojasnila nekatera lastniška razmerja in določila organiziranost. S tem bi amandma pod številko 7 in amandma na amandma temeljito spremenil ta razmerja, ki so bila uzakonjena z zakonom o RTV. Moram reči, da smo poučeni z nekaterimi negativnimi izkušnjami pri podeljevanju frekvenc, zlasti radijskih frekvenc. Moramo nasprotovati takemu urejanju, saj bi bilo prisotno po našem mnenju politično urejanje, to se pravi ene politične opcije in bi se podeljevale tako rekoč frekvence, tudi možnost oddajanja, lahko po politični presoji, ne pa po strokovni. Rekel bi še, da je televizija in sistem oddajnikov in zvez zelo pomembna dejavnost - tako kot je železnica, tako kot je cesta - in prav gotovo ni mogoče  sprejeti, vsaj v sedanjih političnih konstelacijah, da bi to zadevo urejali predvsem na tržnem principu, kjer je mnogo preveč prisoten ta politični interes. Tudi na posvetu, ki ga je včeraj citirala gospa Biziljeva, in kot sem pregledal ta magnetogram, je bilo jasno izraženo, da ni nobene potrebe in tudi ni večinske želje po spremembi.</p>
                  <p>Še ena jasnost, kako se v Evropi rešujejo zadeve. Norveška in Luksemburg sta šli na tržno organiziranje takšnega podjetja za prenos signalov, pa je vendarle potem v pritožbi pritožbeno sodišče v Evropski skupnosti zadevo vrnilo v lastništvo države oziroma organizacije kot javnega podjetja.</p>
                  <p>Zato bo naša poslanska skupina amandmaju pod številko 7 in amandmaju na amandma nasprotovala. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Tone Peršak in potem še gospod Kopše in? Aha, bom zapisal.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci, kot je bilo že povedano, gre za pomemben člen glede na to, da ta člen ureja vprašanja lastninjenja in tako naprej. Rad bi povedal, da je v tem kontekstu najbrž najbolj pomembno vprašanje oddajnikov in zvez. V tej zvezi bi rad povedal, zakaj mi nasprotujemo tej delitvi. Najprej bi rad rekel, da so trendi, kot se temu reče popularno, v Evropi ravno nasprotni, da države, ki so to oddelile, zdaj vračajo v okvir nacionalne radio in televizije. Prav zadnja je bila država, na katero se mi zelo radi sklicujemo, to je Švica, ki je to naredila s 1.1. letos, da jih je vključila nazaj v okvir nacionalne RTV.</p>
                  <p>Zanimiv je tudi nek podatek. Očitno v Evropi obstaja konsenz glede tega, kako naj bo to urejeno, kajti v državah, ki sta to naredili, da sta oddelili oddajnike in zveze od nacionalne radio in televizije, to sta bili Norveška in Luksemburg, je prišlo do tožbe na Evropskem razsodišču in razsodišče je razsodilo, da se mora vrniti nazaj v okvir nacionalne RTV (v teh dveh primerih).</p>
                  <p>Rad bi povedal še naslednje. Če je strah v tem, da je treba to oddaljiti od nacionalke zato, da bo država (to pa pomeni politika) imela boljši nadzor, nekako bolje nadzorovala financiranje te sfere, se pravi oddajnikov in zvez kot javnega zavoda, je treba le povedati, da je tudi nacionalna RTV javni zavod, ki je v celoti urejena tako, da ima parlament skozi svet, ki ga imenuje oziroma izvoli, v bistvu isto funkcijo kot bi jo imel nad oddajniki in zvezami kot javno institucijo kot javnim zavodom. Popolnoma isti odnos med državo je že zdaj do tega javnega zavoda, kot naj bi bil, če pride do te oddelitve. Zato mi ne vidimo nobenega razloga, da bi se to zgodilo. Če bi bilo drugače, da država ne bi imela te možnosti, ki jo ima v odnosu do RTV, bi potem to lahko bilo razumljivo, tako pa ni, ker se odnos med državo ne bi smel nič spremeniti.</p>
                  <p>Nazadnje bi rad rekel, strah, ki je bil v veliki meri razlog za diskusijo o tem, zlasti povezano z delitvijo frekvenc, je pa tako ali tako odpadel, kajti frekvenc ne podeljuje več nacionalna RTV, ampak jih, kot veste, Svet za radiodifuzijo, ki je tako rekoč organ pri tem Državnem zboru. Tako da tudi tega razloga, da bi lahko prišlo do posebnega oviranja nacionalke zaradi delitve frekvenc, ni več. Gre samo še za to, kdo vzdržuje in kdo upravlja v gospodarskem pomenu besede s tem segmentom.</p>
                  <p>In zaradi teh razlogov, predvsem pa zaradi teh evropskih referenc, pač mi temu nasprotujemo. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Jožef Kopše, za njim pa bodo še na vrsti gospod Miroslav Geržina, gospa Ljerka Bizilj in gospod mag. Janez Jug.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo. Hvala lepa, gospod Kopše, da ste mi dali prednost, čeprav ste bili že tu.</p>
                  <p>Govorim v imenu skupine. Glede na sedmi amandma na 66. člen in glede na to, da smo včeraj zvečer in danes zjutraj dobili nove informacije, vključno tudi mi o teh problemih, ki nastajajo, vključevanja naše nacionalne televizije v Evrovizijo, sodišča itd., problem tudi tega, da imamo dva sistema, ki uporabljata isto infrastrukturo, to je RTV in Tevekom, glede na to kar je bilo sedaj rečeno, da ne odloča več RTV o frekvencah, ampak tu gre za infrastrukturo in ta strah smo mi izražali in ga poskušali nevtralizirati in glede na to, da RTV zagotavlja, da bo enakopravno obravnavala vse, tudi komercialne televizije pri tem in da ne bi tratili časa, umikamo sedmi amandma. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Zahvaljujem se gospodu Miroslavu Geržini. To je bilo proceduralno zelo zanimivo. Izvolite. Potem odpadeta sedmi amandma in tudi amandma na amandma, ker amandmaja ni več. Izvolite.</p>
               </sp>
               <sp>
                  <speaker>JOŽEF KOPŠE:</speaker>
                  <p>Včeraj sem odprl to poglavje s pomočjo Združene liste, ki je imela to moč, da je lahko vzela premor in z zadovoljstvom ugotavljam, da sem uspel. Mislim, da če ne bi tega umaknili, bi bil nastal velik problem, ker bi bilo vprašanje nacionalne identitete programov na RTV in financiranje RTV. Ne smemo pozabiti, sedaj je že to mimo, vendar bi rad vseeno svoje povedal, ker sem kolegialno odstopil gospodu Geržini prostor.</p>
                  <p>Rad bi povedal tudi finančno plat te zadeve. RTV prihaja v Državni zbor z izgubami, gospe in gospodje. Dohodek, del dohodka pa je možno ustvariti preko tega dela, ki je danes pri RTV in ta dohodek se na koncu vliva v skupno kaso. Lahko bi sčasoma padla RTV in nacionalna televizija na tisti minimum, kjer ne bi bilo več nobenega pomena, kar bi ogrozilo osnovno dejavnost televizije.</p>
                  <p>Sedaj je to mimo. Gospodje iz Krščanske demokracije so umaknili svoj amandma in se jim lepo zahvaljujem. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospa Ljerka Bizilj.</p>
               </sp>
               <sp>
                  <speaker>LJERKA BIZILJ:</speaker>
                  <p>Hvala lepa. Sicer, če je sedaj ta stvar umaknjena, ni posebej o njej treba razlagati. Sem že včeraj povedala, kaj mislim. Bi pa rada replicirala gospodu Preglju na včerajšnjo razpravo. Ne vem če je tukaj, ampak verjetno to niti ni tako pomembno. Glede organizacije posveta, ali kakorkoli ga imenujemo, Danice Simšič, Jožeta Jagodnika in mene na temo oddajniki in zveze: globoko se opravičujem gospodu Preglju, da si sam ni izmislil in pripravil tega posveta kot predsednik Odbora za infrastrukturo.</p>
                  <p>Bi pa povedala ali spomnila, da ima pač vsak poslanec v tem parlamentu pravico, da na temo, ki jo parlament obravnava, organizira posvet ali pa kakorkoli to imenuje. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Janez Jug. Izvolite.</p>
               </sp>
               <sp>
                  <speaker>MAG. JANEZ JUG:</speaker>
                  <p>Kolegi poslanci. Ne strinjam se z odločitvijo oziroma s tem, kar so Krščanski demokrati naredili, ker so zadevo umaknili. Pa ne zaradi tega, ker so jo umaknili, iz preprostega razloga, ker problem, ki se je hotel rešiti - mogoče bo kdo dopolnil oziroma vložil naslednji amandma. Moje razmišljanje gre takole. Ti oddajniki in zveze opravljajo izključno neko transportno funkcijo - je transportna funkcija - ne glede na politiko itd., kar se opravlja. Povedal bom podoben problem. To je tako, kot če bi danes rekli - Slavnik Koper vsi poznate (ne vem, kako se imenuje to avtobusno podjetje) - da je avtocesta Ljubljana - Divača izključno tudi lastnina avtobusnega podjetja Slavnik Koper. To je tako videti danes, če so oddajniki in zveze pri RTV Ljubljana. To pomeni, da nismo za tako rešitev. Avtocesta naj bo zase podjetje, ki bo državno in bodo vsi imeli prost prehod oziroma prevoz, ki bodo izpolnjevali določene pogoje. Tako je tudi pri oddajnikih in zvezah. To naj bo državno podjetje, ki bo izključevalo vse monopole in bo dovolilo v ta transport - ne rečem kakršnegakoli medija - vse, ki bodo izpolnjevali določene družbene in take pogoje. Zato sem proti temu, da bi ta privatizacija v tem smislu tudi šla. Upam, da bo tudi naša stranka vložila še dopolnitve, ki bodo šle v tej smeri, da se izloči ta zadeva, da postane to družbeno javno podjetje, ki bo kontroliralo transportno funkcijo posredovanja medijev itd. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Besedo dajem gospodu Tonetu Anderliču, ki je želel besedo proceduralno. Se mu opravičujem, ker sem ga uvrstil sem na vrstni red. Proceduralno bi imel prednost.</p>
               </sp>
               <sp>
                  <speaker>TONE ANDERLIČ:</speaker>
                  <p>Diskusija o vprašanju oddajnikov in zvez znotraj sistema RTV je že precej dolga in po našem mnenju izredno pomembno vprašanje. In glede na to, da so Krščanski demokrati umaknili amandma, ki smo ga mislili sami vložiti oziroma smo ga podprli potem, ko je bil že ta vložen, zahtevam odmor in bomo vložili svoj amandma pri tem členu, in sicer 20 minut. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Sejo bomo nadaljevali ob 11.00 uri.</p>
               </sp>
               <stage>(Seja je bila prekinjena ob 10.32 uri in se je nadaljevala ob 11.12 uri.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>... pri poslanski skupini, ki je želela vložiti amandma in zato morajo amandma napisati ponovno. Formalno bi seveda zdaj moral zahtevati od gospoda Toneta Anderliča, da podaljša odmor, mislim pa, da to nima nobenega smisla. Formalno gledano, raje naj hitro pišejo pravi amandma in delo bomo nadaljevali ob 11.30 uri.</p>
               </sp>
               <stage>(Seja je bila prekinjena ob 11.13 uri in se je nadaljevala ob 11.38 uri.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Spoštovane kolegice poslanke, spoštovani kolegi poslanci, gospe in gospodje! Nadaljujemo zasedanje. Kot sem vas že obvestil, je bil amandma, ki ga je želela pripraviti poslanska skupina Liberalnih demokratov oddan in ga razmnožujejo, tako da lahko nadaljujemo delo - ga že razdeljujejo celo.</p>
                  <p>Prosim, da ugotovimo prisotnost v dvorani. Ugotavljamo prisotnost v dvorani! Še vedno ugotavljamo prisotnost v dvorani! Ugotavljam, da je v dvorani 64 poslank in poslancev; zbor je torej sklepčen in lahko odloča. Dajem besedo gospodu Tonetu Anderliču, vodji poslanske skupine Liberalne demokracije Slovenije. Izvolite.</p>
               </sp>
               <sp>
                  <speaker>TONE ANDERLIČ:</speaker>
                  <p>Poslanska skupina Liberalne demokracije je vložila amandma in s tem nekako upravičila zahtevo za odmor.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Še vedno smo pri razpravi o 66. členu in k njemu vloženih amandmajih. Vloženih je zdaj spet sedem amandmajev, sedmi pa je zdaj amandma za novi 66.a člen. Kakor sem ga jaz prebral, vložila ga je zdaj poslanska skupina Liberalne demokracije Slovenije, je identičen prejšnjemu besedilu, ki ga imate v sedmem amandmaju na strani 16. Je pa s tem odpadel amandma na amandma, ki ga je vložila poslanska skupina Slovenskih krščanskih demokratov sicer na amandma gospoda Ignaca Polajnarja, zato seveda ostaja vprašanje, če želi poslanska skupina Slovenskih krščanskih demokratov svoj amandma na amandma spremeniti v amandma na amandma, ki ga je zdaj vložila Liberalna demokracija, sicer o temu amandmaju na amandma seveda ne bomo glasovali. Besedo ima gospod Jožef Kopše, izvolite. Potem pa še gospod Tone Peršak.</p>
               </sp>
               <sp>
                  <speaker>JOŽEF KOPŠE:</speaker>
                  <p>Kolegice in kolegi! Pri temu pomembnemu amandmaju, ki so ga nekateri poskušali včeraj na tih način spraviti skozi zakon, ob znani manjkajoči sestavi Državnega zbora, se je sedaj pokazal pravi obraz in pravi namen, kdo in kdaj želi oddvojiti Oddajnike in zveze iz RTV. Amandma je skoraj identičen amandmaju, ki ga je gospod Nace Polajnar v imenu SDK vložil, vendar bi rad povedal, da je obrazložitev tista, ki pri tem amandmaju nekoliko zavaja. Poglejte, obrazložitev bom prebral vsem tistim, ki želite poslušati: "Transport signalov ne more biti v posesti nobene posamezne institucije radiodifuzije zaradi monopolnega obnašanja, ampak mora postati institucija javnega infrastrukturnega dobra in dostopna vsem uporabnikom pod določenimi pogoji." Jaz bi vas rad opozoril, da je javno podjetje, ki se obravnava po zakonu, ki obravnava javna podjetja, in če dobro poznate ta zakon, boste videli, v kakšni različici in v kakšnem drugačnem položaju se bodo znašli Oddajniki in zveze, če jih oddvojimo od RTV, ki je državna institucija z vsemi zakonskimi omejitvami in z nadzorom Državnega zbora. V tem trenutku bo direkten nadzor, kot ga ima v tem primeru, izgubil Državni zbor, ki pa mora garantirati nacionalni televiziji nepristranost in res nacionalne interese. Da bo transport signalov popolnoma, v primeru oddvojitve v boljšem položaju in bolj pravičen, to še zdaleč ni res!</p>
                  <p>Zato vas opozarjam, da pri tem amandmaju dobro pregledate, dobro poslušate, ker danes odločamo o vprašanju, ki je temeljno. To vprašanje se je tudi pri zakonu o RTV pojavilo kot eno glavnih vprašanj, o katerem smo razpravljali dneve in dneve v tem Državnem zboru. Zdaj se je hotelo skozi drug zakon na tak način pripeljati do oddvojitve tega. Da ne govorim o finančnem učinku! Malo prej sem rekel o tem, da je RTV prišla z izgubo v Državni zbor in kot državna institucija hoče, da država pokrije te stvari. Tu je en vir dohodkov. To je ena stvar. Drugo je socialna varnost, ki se garantira v četrti alinei tega amandmaja poslanske skupine Liberalnih demokratov Slovenije, je seveda začasna, tako kot vsepovsod. Začasna je do prvega eventualnega čiščenja podjetja, kot v vseh drugih problemih. Pri RTV Slovenija je ta možnost prerazporeditve delavcev mnogo večja, kljub temu, da vsi vemo, da je verjetno nekoliko preveč zaposlenih. Ampak ta možnost prerazporeditve je mnogo večja, kot pa v enem samem takem javnem podjetju. Tudi socialni faktor je pomemben. Ne nazadnje je pomembno tudi to, da delavci RTV Slovenije dobivajo že leta in leta nižje osebne dohodke z namenom, da vlagajo v infrastrukturo ravno Oddajnikov in zvez. In s tem so tudi s svojimi osebnimi dohodki pomagali postaviti Oddajnike in zveze, ki bi jih danes odpeljali, da bi koristili nekemu novemu javnemu podjetju ali neki novi združbi.</p>
                  <p>Jaz bom glasoval proti temu amandmaju, verjetno bom pa še obrazložil glas. Sedaj dajem čas za razpravo kolegom in kolegicam.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Tone Peršak ima besedo, za njim bo dobil besedo gospod Janez Jug. Imate repliko, gospod Jug? Se opravičujem, gospod Peršak, repliko ima gospod Janez Jug. Nič ne slišim, gospod Hvalica, ste se javili za besedo? Izvolite. Imate vi tudi repliko, gospod Hvalica? Prijavili ste se k razpravi. V redu.</p>
               </sp>
               <sp>
                  <speaker>MAG. JANEZ JUG:</speaker>
                  <p>Gospod Kopše, jaz bi samo malo repliciral na vaše. Namreč, v Sloveniji se bo treba navaditi, da nimamo samo ene monopolne institucije radiodifuzije, ampak imamo konkurenco. In zaradi te konkurenčnosti vam predlagam, da ta avtocesta mora biti dostopna za vse. Tisto, kar pa vi predlagate oziroma zagovarjate, pomeni, da bo imela ena monopolna institucija v oblasti tudi avtocesto in se bo samo zgodilo, da bodo po tej avtocesti samo oni vozili, nobeden drug. Zato sem za to, da postane ta avtocesta javno podjetje, omogoča enako dostopnost za vse radiodifuzne postaje oziroma oddajnike itd. oziroma televizije in ostalo do te avtoceste. Samo to je bistvo našega amandmaja. Ne ni, ker pazite, ni res, ker zdaj je tako, če je to v sklopu Radiotelevizije Ljubljana oziroma nacionalke, se karkoli lahko zgodi, tudi če zakonsko rečemo: ima pravico oddajati tudi, ne vem, Ognjišče, pa Kanal A, pa ne vem katerega itd., če ne drugega, gre zaradi konkurenčnosti med njimi, če ne drugo, ji bodo nagajali. To se ne sme zgoditi in jaz ne govorim o vseh problemih, niso tako jasni, vendar je treba institut postaviti tako, da se objektivno izognemo vsem tem neumnostim. Hvala. Samo to bi rad.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Pukl, ste se vi tudi za repliko javili ali za razpravo? Za razpravo. Dobro. Za repliko sta se javila gospod Ivo Hvalica in gospod Jožef Kopše. Besedo ima gospod Ivo Hvalica. Izvolite.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Kaj smo čakali eno uro? Eno uro smo čakali zato, da je Liberalna demokracija nespretno, celo fotokopirala isti amandma, ki so ga Krščanski demokrati umaknili, nespretno fotokopirala in prav, bi rekel, tudi neestetsko predstavila temu Državnemu zboru. Ampak, pustimo te stvari. Gre za to, da sta se tu razšli dve koalicijski stranki, torej je koalicija razpadla. Zelo preprosto, kjerkoli na tem svetu, v kakršnikoli parlamentarni demokraciji to pomeni to. Ja, če se vi ne znate sporazumeti, ponavljam, gre za identično, do pike in vejice. Poglejte, bodite pozorni na zadnja dva stavka, ki sta prerezana, sfotokopirano nazaj, torej niso se potrudili niti, da bi prepisali. Eno uro! Zakaj to ponavljam? Ponavljajo zaradi tega, ker gre identično za isto stvar, samo, da je dopisana druga obrazložitev. Koalicija je po merilih, evropskih merilih parlamentarne demokracije razpadla. To je nezaupnica Vladi. Torej, jaz vas pozivam na predčasne volitve. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko ima gospod Jožef Kopše. Za repliko pa sta se javila še gospod Zmago Jelinčič in gospod Janez Jug.</p>
               </sp>
               <sp>
                  <speaker>JOŽEF KOPŠE:</speaker>
                  <p>Moja replika ne velja koaliciji, temveč gospodu Jugu. Gospod Jug, vi ste bili eden izmed poslancev skupaj z menoj, ki smo dvigovali protest proti zaprtju nekaterih zvez za našo manjšino. In vi danes trdite, da bo neko novo javno podjetje, ki bo po zakonu o javnih službah samostojno delovalo, bolj pravično do takih nacionalnih interesov, kot je bilo v tem primeru. Ne razumem vas, gospod Jug, ker se sprenevedate. To, kar smo imeli vpliv in Državni zbor in Vlada in Svet pri RTV, da smo vzpostavili normalno stanje, da je lahko vzpostavljeno normalno stanje. V tem primeru, ko bo to javno podjetje samostojno, me zanima, kaj bodo naši zamejci lahko rekli na tole. Tukaj se govori nekaj, česar ne veste ali pa ste zavestno zavajali ta zbor. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Zmago Jelinčič za repliko.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa. Replika gospodu Hvalici. Navkljub fotokpiranju sem jaz prepričan, da koalicija nikakor ni razpadla. Mislim, da je ta koalicija vedno močnejša. Res pa je, da v tej koaliciji prevzema glavno vlogo stranka Slovenskih krščanskih demokratov, še posebej včeraj, po izglasovanju verouka v osnovne šole.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Janez Jug ima repliko, potem pa še gospod Ivo Hvalica.</p>
               </sp>
               <sp>
                  <speaker>MAG. JANEZ JUG:</speaker>
                  <p>Kolegi poslanci, da ne bi prišli spet v onostranske sfere, bodimo raje na trdni zemlji. Samo replika gospodu Hvalici. Res je to, kar ste rekli. Samo za Liberalno demokracijo pomeni čas zlato in da se ne bi ukvarjali s tem, ker smo rekli, da podpiramo amandma gospoda Polajnarja, smo preprosto tako naredili. Tu smo pridobili dosti časa, miselnosti in tako naprej. To je ena zadeva.</p>
                  <p>Kar se tiče, gospodu Kopšetu, bi pa tako rekel. Seveda, koalicija ni propadla, ker različnost bogati duha in ljudstvo, zato smo mi tako tudi mislili. Kar se tiče gospoda Kopšeta pa tako, veste, gospod Kopše, jaz nisem nič zavajal. Ne more pa direktor programov neke televizije izključiti te institucije oddajnikov, ko samo njemu ustreza, za nekoga drugega. Take zadeve bomo pa preprečili. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Najprej gospod Ivo Hvalica, potem pa še gospod Jožef Kopše. Gospod Pregelj, ste vi tudi želeli?</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani predstavniki Liberalne demokracije, to je prav dokaz, da za Liberalno demokracijo čas ni zlato, ker sicer bi za to fotokopijo ne potrebovali ene ure. Kar se pa tiče koalicije, vidim, da pač ni razpadla, ker je še vedno tudi gospod Jelinčič pridružen član.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Jožef Kopše ima repliko, za njim pa še gospod Žaro Pregelj. Ste vi želeli besedo?</p>
               </sp>
               <sp>
                  <speaker>JOŽEF KOPŠE:</speaker>
                  <p>Jaz se bojim, da bomo s tem našim repliciranjem, ki je malo smešno, glavno temo, kar smo že dostikrat naredili v tem zboru, zapostavili in da bodo tisti, ki poskušajo na hitro speljati zelo važno in pomembno stvar skozi. Vendar ne morem biti tiho ob sprenevedanju gospoda Juga. Mi smo imeli takrat možnost - in Državni zbor, glede na to, kako je RTV postavljena, in Vlada in svet, ki je voljen v Državnem zboru -pri RTV preprečiti. Kdo bo, vas sprašujem, v primeru javnega podjetja preprečil takšno stvar, ali uskladil ali doplačal, kar bo država storila v tem primeru in kaj je storila - kdo bo to naredil?! To se bo delalo na finančnih možnostih.</p>
                  <p>Kar se pa tiče časa in zlata, verjamem, da Liberalni demokrati rabite zlato za zlate križe. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Žaro Pregelj ima repliko, potem pa še gospod Janez Jug.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Repliciram gospodu Jugu, ki je prišel s čisto drugo barvo zdaj na dan in očitno opažam, da je ta tema, kot sem že včeraj v bistvu ugotavljal, postala spet zelo politična. Saj se sploh ne govori o tem, kaj je za državo boljše v strokovnem kakor tudi v tehnično finančnem smislu, ampak kdo bo sedel na direktorskem stolčku takega ali drugačnega podjetja. Mislim, da to ni pošten pristop. Jaz sem včeraj razmišljal v smislu, da je potrebno razmisliti, kaj je zdaj boljše. Jasno je, da za tak razmislek v okviru tako suhoparnega amandmaja ni dovolj podatkov. In včerajšnje moje obžalovanje, da se ta javna tribuna, ki ste ji rekli javna predstavitev mnenj, kar je v bistvu po poslovniku mišljeno kot akt Državnega zbora, se pravi kot dejanje Državnega zbora, v resnici pa to ni bilo, je bila v bistvu javna tribuna, kjer lahko pač poslanci organiziramo kakorkoli pač to zmoremo. Obžaloval sem to zato, ker če bi se ta debata opravila prej na matičnem odboru, bi verjetno, kajti to izkušnjo imamo, imeli danes tudi podatke za tako odločanje, zdaj jih pa ni. In zato sem takrat izrazil obžalovanje za to dejanje. Obljubljen je bil tudi nek zapisnik, ki ga tudi nismo dobili, in mislim, da je zdaj ta čudna procedura na današnji seji v bistvu posledica nespoštovanja postopkov. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Janez Jug ima repliko, potem pa še gospa Ljerka Bizilj in gospod Tone Peršak, ki ne more več čakati.</p>
               </sp>
               <sp>
                  <speaker>MAG. JANEZ JUG:</speaker>
                  <p>Kolegi poslanci, že prvič, ko sem nastopil zagovarjati amandma, sem rekel, da se odrekam vsake politične ambicije in natolcevanj; sem gledal čisto v smislu transportne funkcije tega signala in tako sem tudi govoril. In ne mi očitati druge zadeve. Gospodu Hvalici pa samo toliko. Za Liberalno demokracijo Slovenije je čas zlato, je pa še druga resnica: kdor ima dosti dolgega časa, pa še nikoli bogat ni postal! Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospa Ljerka Bizilj.</p>
               </sp>
               <sp>
                  <speaker>LJERKA BIZILJ:</speaker>
                  <p>Hvala lepa. Mene veseli, da je gospod Pregelj ugotovil, da je bila zadeva koristna, predlagam mu pa, in Državnemu zboru tudi, da to, kar je takrat manjkalo ali pa zdaj manjka, nadoknadi do tretje obravnave. Namreč, ponovila bi rada, da ta zadeva ni tako preprosta in da jo je vredno dobro preštudirati. Po drugi strani bi pa mogoče še to dodala, da je vprašanje, če so ti meseci pred volitvami najbolj primerni za to debato, ker pri vsem tem ne bo šlo samo za to, kaj z Oddajniki in zvezami, ampak se bo začela razprava, kot sem že včeraj opozorila, o naročnini, o kriterijih, kaj je nacionalno, kaj ni, ker bo potrebno spreminjati zakon o RTV, in so stvari mnogo mnogo bolj zapletene. Tako da bi predlagala, da se ne izživljamo, ampak da poskušamo do tretje obravnave zbrati čimveč strokovnih mnenj in narediti tako, da bo za vse dobro, ne pa za to ali ono opcijo. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Tone Peršak ima repliko.</p>
               </sp>
               <sp>
                  <speaker>ANTON PERŠAK:</speaker>
                  <p>Glede na to, da se je zdaj debata razvila tako, da najbrž se o kakšnih pravih argumentih ni mogoče več pogovarjati oziroma se jih ne bo slišalo, bi podprl predlog, ki je bil dan pravkar. 66. člen bo očitno amandmiran, ker so še amandmaji odbora, in se lahko do tretje obravnave počaka in se organizira, četudi v okviru matičnega odbora, še ena taka javna razprava in se tam poskuša ugotoviti. Da pa vendarle po vsem tem, kar sem slišal, si ne bi vzel nekaj užitka, bom pa repliciral na to, kar je bilo povedano. Gospod Jug je rekel, čas je za Liberalne demokrate zlato. Očitno res, ampak očitno pa jezik za vas ni zlato, kajti, če bi jezik bil zlato in če bi vas v resnici zanimalo, kaj piše v tem amandmaju, bi v tem prepisovanju oziroma tem, kar ste delali, odpravili vse jezikovne napake, tako sta pa najmanj, kar je, dva očitna tipkarska lapsusa, ki ste ju mirno prevzeli v tekstu. In zato se tudi sprašujem, ali predlagatelje dejansko zanima vsebina tega amandmaja ali pa gre samo za to, kar je bilo v podtekstu povedano, da je treba oddajnike in zveze oddeliti od televizije zaradi tega, da bodo prišli pod nekakšno drugo politično opcijo. Kajti ta avtocesta, gospod Jug, je že zdaj javno podjetje in je že zdaj pod enakim nadzorom in pod enakim upravljanjem, da tako rečem, države kot bo kot javno podjetje Oddajniki in zveze. Že zdaj ima isti status. Če pa je nesporazum v tem, da po vašem občutku na RTV ni prava politična garnitura, se pa to da reševati na drug način, ne pa tako, da bomo razdelili celo RTV na toliko in toliko oddelkov, pa da bo vsak dobil svojega patrona. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Vitodrag Pukl.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala za besedo, gospod podpredsednik. Bom skušal biti zelo kratek, bi pa poizkušal preseči te zelo duhovite replike in opozoriti gospe in gospode na to, da gre za izredno važno zadevo za celotno državo in za celoten naš narod. Ko to ocenjujem, podpiram osnovni tekst 66. člena in ne morem sprejeti amandmaja Liberalne demokracije. Kolegice in kolege bi prosil, da prebereta samo obrazložitev tega amandmaja: "Transport signalov ne more biti v posesti nobene posamezne institucije radiodifuzije zaradi monopolnega položaja, ampak mora postati institut javnega infrastrukturnega dobra in dostopen vsem uporabnikom pod določenimi pogoji". To je res, vendar gospe in gospodje, televizija je v današnjem svetu izreden medij, ki dejansko, ne samo sooblikuje, ampak oblikuje kulturno raven, politično raven, izobraževalno raven državljanov. Nikjer v Evropi ni v takem obsegu ta služba tako liberalizirana, da bi bila dostopna brez vseh omejitev vsem zasebnim oziroma kapitalskim družbam. Vsepovsod, tam kjer so prej na ta liberalizem pristali, sedaj skušajo to popravljati in skušajo monopolizirati - ponavljam besedo monopolizirati to - da se najprej zagotovi korist države, ne pa ostalih družb. Korist države pa pomeni, da so lahko državljani deležni objektivnih informacij, da so lahko državljani deležni kulture, ki ni toliko komercialno zanimiva, da bi privabila oglase, da so lahko državljani deležni tudi izobraževanja, ki tudi ni, vsaj običajno, razen v nekaterih serijskih zanimivih zadevah, toliko privlačno, da bi lahko opravičevalo ekonomski obstoj posameznih družb. Zavestno grem v to: država mora imeti nadzor, monopol ali nadzor nad oddajniki. Morajo se določiti pravila, pravila, pod katerimi tudi ostali lahko sodelujejo. Predvsem pa je interes države, ki ni ekonomski, ki mora biti interes državljanov. Zato menim, da bi za sedaj ta amandma odklonili, da bi sprejeli 66. člen kot je predlagan, ker nam daje čas, da do leta 2000 ugotovimo, kako bo to funkcioniralo in potem bo pač naslednje zakonodajno telo o tem odločalo.</p>
                  <p>Še enkrat poudarjam - ne gre za tako lahkotno odločitev, kot je bilo morda slišati iz duhovitih replik. Gre za osnovno dilemo, kako bo naš državljan prišel do kulture, informacij, do izobraževanja. In to je še disproporc med tem, da se ekonomsko opravičuje obstoj in pa med tem, kar država mora nuditi svojemu državljanu. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala. Ali želi še kdo besedo? Gospod Lipoglavšek, potem pa še gospod Pregelj.</p>
               </sp>
               <sp>
                  <speaker>FRANC LIPOGLAVŠEK:</speaker>
                  <p>Hvala za besedo. Kolegice in kolegi, bolj ko berem ta amandma, se mi zdi, da tu ne more biti nekaj v redu. Vlada v 2 letih ustanovi javno podjetje. To govori prvi odstavek, četrti odstavek pa govori, da zagotovi nadaljevanje delovanja oziroma dela vsem delavcem, ki so bili 31.12.1995 v delovnem razmerju. Kaj pa tisti ljudje med tem časom? Ti bodo tehnološki presežek in bodo odšli. Tudi s tega strokovnega vidika tega amandmaja ne morem podpreti. In še en razlog je. Poglejte konceptualno - mi smo organizirali javna podjetja predvsem drugače. Železnica je organizirana, tako da je v Slovenskih železnicah infrastruktura in na to infrastrukturo lahko pride kdorkoli s svojimi prevoznimi storitvami. Podobno je tukaj, tako da ne vidim razloga, da bi morali zadevo podvajati oziroma na vsakem javnem področju urejati drugače. Zato se mi zdi, da je ta rešitev neprimerna in da je treba podpreti tako, kot je v osnovnem tekstu. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala. Besedo ima gospod Pregelj. Izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Gre za zanimivo vprašanje, kdaj je ustanovitev javnega podjetja smiselna zaradi državne koristi. Če gledamo zakon o gozdarskih javnih službah, ugotavljamo, da je možno imeti javna podjetja takrat, kadar želimo določeno javno dobrino, da je pristopna vsem, hkrati pa imamo tudi obvezne javne službe oziroma primere, ko ne gre za nek komercialni dobiček oziroma za nek profit. In jasno, takrat je dolžna država ali lokalna skupnost zagotoviti zadovoljevanje teh javnih potreb in javnih dobrin vsem državljanom. Če prenesemo to dejstvo na ta amandma, ugotavljamo, da se tukaj križata vsaj dva procesa. Eden je ta, da imamo že neko javno dobrino in javne storitve, ki so dosegljive vsem - resda zgolj nacionalne televizije. Na drugi strani imamo mrežo komercialnih televizij oziroma gre za več interesentov, ki tudi potrebujejo svojo pretvorniško mrežo in jasno je, da oni lahko ustanovijo tudi posebno družbo za te potrebe. Lahko jih tudi ustanovijo posamezne lokalne skupnosti, lahko tudi država. Ni nujno, da morajo biti čisto vse pretvorniške kapacitete, oddajniške itd., v okviru enega podjetja. Mislim, da je treba tukaj predvsem to pogledati. Jasno je, da je zdaj tukaj pri RTV že neka osnova, zelo pomembna in bogata osnova, da je to še edina institucija, ki pokriva praktično 90% države. Jasno je, da je verjetno za komercialne televizije nesprejemljivo, da morajo prihajati k državni televiziji po te usluge, toda, ali je potreben res tale rez? In sprašujem se podobno kot Vitodrag Pukl, ki ugotavlja, da je Javni zavod RTV Slovenija pod državnim nadzorom. To se pravi, da ga ščiti državni interes, saj ga pokriva poseben zakon, ima poseben nadzorni organ in podobno.</p>
                  <p>Zato menim, da je potrebno pri odločitvi o tem, tukaj ga imamo zdaj pred seboj v okviru tega amandmaja, imeti pred seboj predvsem dvoje. Eno je javni interes, javne potrebe in nacionalne potrebe, ki jih za sedaj nekako zadovoljivo ali pa malo manj zadovoljivo rešuje nacionalna televizija, na drugi strani so pa komercialne televizije s svojimi tržnimi ponudbami, svojimi, tudi čisto razumljivimi infrastrukturnimi potrebami in odločitev, ali je potrebno vse to v enem košu reševati, vidim to predvsem v interesu teh zadnjih. Jasno je, da je najlažje in najceneje se nekako "prišlepati", če lahko v navednicah rečem, na ta vlak, ki ga že ima nacionalna televizija. Ali je to korektno in pošteno, se je pa treba odločiti. Jasno je, da bomo lahko rekli: mi imamo toliko in toliko gledalcev, toliko in toliko poslušalcev, imamo pravico do dela premoženja, ki je bilo včasih skupno, saj smo vsi kot naročniki plačevali najemnino oziroma naročnino.</p>
                  <p>Zato menim, da je potrebno opraviti veliko bolj temeljito in argumentirano razpravo. In je zelo neugodno, tokrat pa dovolite, da nastopim v vlogi predsednika matičnega delovnega telesa, ko že praktično dve leti vodimo proceduro o tem zakonu, ki nima samo tega problema, ampak ima še tisoč drugih, ko smo uspeli sorazmerno veliko problemov že rešiti in da ga zdaj spet pred fazo, ko bi lahko rekli, da je že skoraj dokončna, ko bi lahko formalno opravili tretje branje, spet zaustavi  problem, ki ni izključno problem telekomunikacij, ampak je širši problem in se že rešuje v nekem drugem zakonu. Zato je ta akt tukaj v resnici naperjen, hote ali nehote, tudi proti celotnemu zakonu, če bo še povzročal oddaljevanje sprejetja tega zakona, ki je pomemben za razvoj ostalih komunikacij. Predvsem gre za mobilno telefonijo, gre tudi za ostalo zemeljsko telefonijo, gre tudi za druge prenose podatkov, izredno pomembne, preko satelitov in podobnega.</p>
                  <p>Skrajni čas je, da se Državni zbor odloči, kajti časa ni več veliko, da ta zakon sprejme in zaključi proceduro in da to problematiko lahko urejamo posebej tudi z novim zakonom. Mislim, da je veliko bolj korektno, in moj apel gre predvsem v tem, da na ta, že tako obremenjeni zakon, ne dajemo še problema televizije.</p>
                  <p>Že prejšnji sklic je imel z zakonom o RTV ogromno besed in ogromno časa je bilo porabljenega. Pred letom, dvema smo bili na istem v tem sklicu in da ga zdaj na koncu spet obremenjujemo, mislim, da ni več korektno. Ni korektno do ostalih zakonskih pobud. Zato apeliram, da smo tokrat racionalni in to problematiko, ki je izredno kompleksna in zahtevna, pustimo mogoče posebnemu zakonu. Saj imamo lahko tudi take rešitve. Ničesar se ne bo zgodilo v našem pravnem sistemu, kar ne bi bilo sprejemljivo. Konec koncev gre za področje, ki je izrednega nacionalnega pomena in se ga lahko rešuje tudi posebej. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Janez Jančar ima besedo.</p>
               </sp>
               <sp>
                  <speaker>JANEZ JANČAR:</speaker>
                  <p>Hvala lepa. Lep pozdrav. Jaz bom ta amandma podprl pa ne glede na to, da je zdaj spodaj podpisan vodja poslanske skupine LDS; tudi prej bi ga podprl, ko ga je podpisal gospod Polajnar. Zdi se mi, da je najmanj, kar lahko storimo v tem trenutku tudi za vse ostale komercialne, ali pa če hočete kako drugače nacionalne televizije, ki so, da jim omogočimo, da so vse zraven pri teh oddajnikih in zvezah in da lahko uporabljajo ta signal, ki ga pa zdaj nacionalna televizija omejuje, ga lahko celo odklopi; to se je že zgodilo in to se je že pokazalo, ne glede na to, da ima država pristojnost nad tem. Odločitev je bila sprejeta zelo na hitro, da pa je nazaj do vklopa oddajnikov prišlo, je trajalo dolgo časa in je moral celo generalni direktor priti z dopusta nazaj, da so upoštevali sprejete sklepe. Zato ravno s tega zornega kota, kot sem že prej rekel, ker smo vsi posredno, ko plačujemo naročnino, prispevali, da so te oddajnike in zveze gradili, dajmo omogočiti tudi vsem ostalim televizijam, da bodo lahko sodelovale pri teh signalih in bodo dostopni širšemu krogu gledalcev oziroma poslušalcev. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Ugotavljam, da ne, zaključujem razpravo in prehajamo h glasovanju. Na glasovanje dajem amandma k 66. členu, ki ga imate na strani 15 v pregledu pod točko 1. Prosim, da ugotovimo sklepčnost!  Še ugotavljamo sklepčnost! (57 prisotnih.)</p>
                  <p>Kdo je za? (38 poslancev.) Je kdo proti? (2 poslanca.)</p>
                  <p>Ugotavljam, da smo ta amandma sprejeli.</p>
                  <p>Dajem na glasovanje amandma pod točko 2. Prosim, da ugotovimo sklepčnost! (57 prisotnih.)</p>
                  <p>Kdo je za? (40 poslancev.) Je kdo proti? (Nihče.)</p>
                  <p>Ugotavljam, da smo amandma sprejeli.</p>
                  <p>Dajem na glasovanje še amandma pod točko 3. Prosim, da ugotovimo sklepčnost! (58 prisotnih.)</p>
                  <p>Kdo je za? (40 poslancev.) Je kdo proti? (Nihče.)</p>
                  <p>Ugotavljam, da smo amandma sprejeli.</p>
                  <p>Na glasovanje dajem še amandma pod točko 4. Obrazložitev glasu, gospod Žarko Pregelj. Izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Tega amandmaja, ki ga je sicer predlagala Komisija za spremljanje in nadzor lastninskega preoblikovanja družbene lastnine, ne bom podprl, ker menim, da je primernejši amandma matičnega odbora, Odbora za infrastrukturo in okolje, to je pod številko 5, ki ureja lastninsko preoblikovanje Telekoma kot pravnega naslednika PTT podjetja, tako kot je tudi že urejeno v zakonu, ki smo ga ob drugem branju že potrdili, to je zakon o poštni dejavnosti in menim, da je ta amandma matičnega odbora usklajen. Tako da je ta amandma, ki je sicer vsebinsko podoben, toda ni tako precizen, ki ga predlaga Komisija za spremljanje in nadzor lastninskega preoblikovanja, manj primeren. Zato bom podprl raje amandma matičnega odbora, tega od komisije pa ne. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo obrazložiti svoj glas? Ugotavljam, da ne. Glasujemo o amandmaju pod točko 4 na strani 15. Ugotovimo sklepčnost! (54 prisotnih.)</p>
                  <p>Kdo je za? (2 poslanca.) Je kdo proti? (42 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem amandma pod točko 5. Ugotovimo sklepčnost! (53 prisotnih.)</p>
                  <p>Kdo je za? (49 poslancev.) Je kdo proti? (Nihče.)</p>
                  <p>Ugotavljam, da smo ta amandma sprejeli.</p>
                  <p>Dajem na glasovanje amandma pod točko 6. Ugotovimo sklepčnost! (57 prisotnih.)</p>
                  <p>Kdo je za? (45 poslancev.) Je kdo proti? (1 poslanec.)</p>
                  <p>Ugotavljam, da smo ta amandma sprejeli.</p>
                  <p>Dajem na glasovanje člen v celoti. Želite proceduralno, gospod Žarko Pregelj? Na glasovanje dajem najprej člen v celoti, torej 66. člen, potem bomo glasovali pa o 66.a členu. Ugotovimo sklepčnost! (58 prisotnih.)</p>
                  <p>Kdo je za? (42 poslancev.) Je kdo proti? (Nihče.)</p>
                  <p>Ugotavljam, da smo člen v celoti sprejeli.</p>
                  <p>Dajem na glasovanje amandma na dodatno vloženi amandma, ki ga je vložila Liberalna demokracija Slovenija. Ta amandma se glasi, da se na koncu prvega odstavka besedila amandmaja, ki ga je dodatno vložila - in ga nimate v pregledu, je pa v istem besedilu kot v pregledu - Liberalna demokracija Slovenije. Zamenjan je torej avtor amandmaja, ne pa besedilo. Amandma na amandma se pa enako glasi, da se doda "in preko satelitov". Svoj glas bo obrazložil gospod Jožef Kopše. Glasujemo o amandmaju na amandma za novi 66.a člen.</p>
               </sp>
               <sp>
                  <speaker>JOŽEF KOPŠE:</speaker>
                  <p>Glasoval bom proti temu amandmaju iz znanih razlogov iz razprave. Rad bi samo še opozoril kolegice in kolege, da je člen 66 odprt za tretjo obravnavo, ker smo sprejeli najmanj dva amandmaja, tako da ni nobene nuje, da bi se ta amandma sprejel. Ker pa je takšne narave ta amandma, da bi lahko povzročil velika neskladja, predlagam kolegicam in kolegom, naj glasujejo proti njemu. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo obrazložiti svoj glas? (Ne.)</p>
                  <p>Na glasovanje dajem amandma na amandma. Gospod Žarko Pregelj bo obrazložil svoj glas. Proceduralno, gospod Pregelj, izvolite, čeprav smo pri obrazložitvi glasu, veste, gospod Žaro Pregelj - ali gre prav za glasovanje? Ne, roke niste dvignili že prej.</p>
                  </sp>
               <sp>
                  <speaker>ŽARKO PREGELJ:</speaker>
                  <p>Se opravičujem! Prosim za pet minut odmora, da poiščemo vse svoje poslance.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>To pa vedno. Glasovanje bomo torej opravili čez pet minut. No, praktično to pomeni ob pol enih, ja.</p>
               </sp>
               <stage>(Seja je bila prekinjena ob 12.25 uri in se je nadaljevala ob 12.35 uri.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Spoštovani kolegi poslanci, gospe in gospodje, nadaljujemo z delom. Ugotovimo sklepčnost! V dvorani je 61 poslank in poslancev; Državni zbor je torej sklepčen in lahko odloča. Besedo ima gospod Žarko Pregelj, ki je zaprosil za odmor v imenu poslanske skupine. V redu.</p>
                  <p>Na glasovanje dajem amandma na amandma za uvajanje novega 66.a člen. Ta amandma na amandma se glasi: V amandmaju se v novem 66.a členu prvi odstavek dopolni, tako da se na koncu pika črta in doda besedilo "in preko satelitov". Dajem ta amandma na amandma na glasovanje. Ugotovimo sklepčnost! (61 prisotnih.)</p>
                  <p>Kdo je za? (22 poslancev.) Je kdo proti? (36 poslancev.)</p>
                  <p>Ugotavljam, da ta amandma na amandma ni bil sprejet.</p>
                  <p>Dajem na glasovanje osnovni amandma za nov 66.a člen. Ugotovimo sklepčnost! (58 prisotnih.)</p>
                  <p>Kdo je za? (23 poslancev.) Je kdo proti? (32 poslancev.)</p>
                  <p>Ugotavljam, da ta amandma ni bil sprejet.</p>
                  <p>V obravnavo dajem 67. člen in amandma, ki predlaga, da se ta člen črta v celoti. Predlagatelj je Odbor za infrastrukturo in okolje. Želi kdo besedo? Ugotavljam, da ne in dajem ta amandma na glasovanje. Ugotovimo sklepčnost! (53 prisotnih.)</p>
                  <p>Kdo je za? (32 poslancev.) Je kdo proti? (Nihče.)</p>
                  <p>Ugotavljam, da smo ta amandma sprejeli in s tem črtali 67. člen v celoti.</p>
                  <p>K 68. členu imamo amandma, ki terja uvedbo novega 68.a člena. Vložil ga je gospod Ignac Polajnar. Želi kdo besedo o tem členu in amandmaju za nov 68.a člen? Ugotavljam, da ne in dajem amandma na glasovanje. Ugotovimo sklepčnost! (54 prisotnih.)</p>
                  <p>Kdo je za? (29 poslancev.) Je kdo proti? (4 poslanci.)</p>
                  <p>Ugotavljam, da smo ta amandma sprejeli.</p>
                  <p>Dajem na glasovanje 68. člen v celoti. Ugotovimo sklepčnost! (49 prisotnih.)</p>
                  <p>Kdo je za? (32 poslancev.) Je kdo proti? (3 poslanci.)</p>
                  <p>Ugotavljam, da smo ta člen sprejeli.</p>
                  <p>Dajem v obravnavo 71. člen in dva amandmaja. Prvega je vložil Odbor za infrastrukturo in okolje, drugega pa gospod Ignac Polajnar. Želi kdo besedo? Amandma imate na strani 18. Mislite zato, ker smo zavrnili za 66.a člen? Ja, drugi je brezpredmeten. V obravnavo dajem torej samo amandma pod točko 1 in 71. člen. Nihče ne želi besede, zato dajem amandma pod točko 1 na glasovanje. Ugotovimo sklepčnost! (48 prisotnih.)</p>
                  <p>Kdo je za? (34 poslancev.) Je kdo proti? (Nihče.)</p>
                  <p>Ugotavljam, da smo ta amandma sprejeli.</p>
                  <p>Dajem na glasovanje 71. člen v celoti. Ugotovimo sklepčnost! (47 prisotnih.)</p>
                  <p>Kdo je za? (27 poslancev.) Je kdo proti? (Nihče.)</p>
                  <p>Ugotavljam, da smo ta člen sprejeli.</p>
                  <p>Dajem v obravnavo naslov zakona. Želi kdo besedo o naslovu zakona? (Ne.) Ja, najprej še vse ostale člene, se opravičujem. V obravnavo dajem najprej vse ostale člene zakona. Želi kdo besedo o vseh ostalih členih zakona? (Ne.) Zato dajem vse ostale člene zakona na glasovanje. Ugotovimo sklepčnost! (49 prisotnih.)</p>
                  <p>Kdo je za? (30 poslancev.) Je kdo proti? (1 poslanec.)</p>
                  <p>Ugotavljam, da smo vse ostale člene zakona sprejeli.</p>
                  <p>Sprašujem, če ima kdo pripombe na naslov zakona? Ugotavljam, da ne in dajem naslova zakona na glasovanje. Ugotovimo sklepčnost! (52 prisotnih.)</p>
                  <p>Kdo je za? (34 poslancev.) Je kdo proti? (Nihče.)</p>
                  <p>Ugotavljam, da smo naslov zakona sprejeli.</p>
                  <p>Dajem na glasovanje proceduralni sklep, da zakon za tretjo obravnavo pripravi predlagatelj. Ugotovimo sklepčnost! (49 prisotnih.)</p>
                  <p>Kdo je za? (29 poslancev.) Je kdo proti? (Nihče.)</p>
                  <p>Ugotavljam, da smo ta sklep sprejeli.</p>
                  <p>Dajem v obravnavo dodatne sklepe, ki jih imate v pregledu na strani 19, pod točkami 1, 2 in 3. Želi kdo besedo o teh dodatnih sklepih?</p>
                  <p>Ugotavljam, da ne in dajem na glasovanje dodatni sklep pod točko 1. Ugotovimo sklepčnost! Vse tri sklepe je predlagal matični odbor. Ugotavljamo sklepčnost! (44 prisotnih.) Ponovno vas prosim, da ugotovimo sklepčnost! Svoj glas bo obrazložil gospod Tone Peršak. Izvolite.</p>
               </sp>
               <sp>
                  <speaker>ANTON PERŠAK:</speaker>
                  <p>Jaz sicer, spoštovani gospod predsedujoči in poslanci, ne dvomim v dobronamernost tega sklepa, mislim pa, da ga v bistvu ne smemo sprejeti, kajti ta sklep zahteva nekaj, kar poslovniško ni sprejemljivo, da se med drugo in tretjo obravnavo dogradi nek člen, ne glede na to, v kakšni obliki je bil v drugi obravnavi sprejet in to, po moje, ni poslovniško dopustno. Tako da če boste dali to na glasovanje, predpostavljam pa, da v bistvu ne morete dati tega na glasovanje, bom seveda glasoval proti iz teh razlogov.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Torej dejstvo je, da smo 4. člen spreminjali v drugi obravnavi, dograditev je napačni izraz verjetno. Lahko pa seveda Vlada pripravi amandmaje, ki dogradijo ta člen, jaz sem tako razumel ta sklep. Želi predsednik matičnega delovnega telesa obrazložiti?</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Ta sklep je res nekoliko nerodno zapisan. Dejansko v tretji obravnavi lahko Vlada samo predlaga amandma in na ta člen ga lahko. Da je pa tu nastal ta sklep v bistvu med obravnavo, ni treba posebej pojasnjevati. Šlo je v bistvu za zadeve, ki se niso dale takrat v drugi fazi razrešiti zaradi določenih podatkov, ki so manjkali in smo takrat sprejeli tak operativni sklep in ga potem nekako vlekli celo do tega dokončnega sklepa in je zato verjetno ta dikcija taka, nerodna. Jasno, da ni mišljeno, da bi popravljali kako drugače, kot ima predlagatelj pristojnost oziroma vemo, da je člen za tretje branje lahko samo tak, kot je bil izglasovan v okviru drugega branja. To je bil v bistvu predlog, da Vlada pripravi amandma, samo dikcija, se pa opravičujem, je pa nerodna. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Predlagam, da o tem predlogu sklepa ne glasujemo, ker bi ostalo odprto vprašanje. Matično delovno telo lahko samo pripravi amandma na ta člen v tretji obravnavi.</p>
                  <p>Dajem na glasovanje sklep pod točko 2. Ugotovimo sklepčnost! (53 prisotnih.)</p>
                  <p>Kdo je za? (38 poslancev.) Je kdo proti? (1 poslanec.)</p>
                  <p>Ugotavljam, da smo ta sklep sprejeli.</p>
                  <p>Dajem na glasovanje še sklep pod točko 3. Ugotovimo sklepčnost! (43 prisotnih.) Ponovno vas prosim, da ugotovimo sklepčnost! Glasujemo o dodatnem sklepu pod točko 3. (38 prisotnih.) Tretjič vas prosim, da ugotovimo sklepčnost! (55 prisotnih.)</p>
                  <p>Kdo je za? (30 poslancev.) Je kdo proti? (Nihče.)</p>
                  <p>Ugotavljam, da smo ta sklep sprejeli.</p>
                  <p>In s tem zaključujem to točko dnevnega reda.</p>
                  <p>Prehajamo k <title>9. TOČKI DNEVNEGA REDA</title>, ki je bila prekinjena - <title>PREDLOG ZAKONA O KOBILARNI LIPICA</title>, kjer smo sprejeli sklep, da se zakon v istem besedilu obravnava v drugi obravnavi na tej isti seji in da se k njemu pripravi nov spisek amandmajev ter da o teh amandmajih da svoje mnenje Odbor za kulturo, šolstvo in šport kot matično delovno telo. Mislim, da je bilo obema zahtevama zadoščeno in da velja pregled amandmajev, ki ga imamo z datumom 14.2.1996. Prehajamo torej k drugi obravnavi. Želi predsednik matičnega delovnega telesa besedo, preden preidemo h glasovanju? Besedo ima gospod Rudi Moge. Izvolite.</p>
               </sp>
               <sp>
                  <speaker>RUDI MOGE:</speaker>
                  <p>Predsedujoči, hvala lepa za besedo. Odbor ni imel težkega dela, ker v prvi obravnavi ni bilo sprejeto nobeno stališče in noben sklep in je zakon, tak kot je bil predložen v prvi obravnavi, prišel tudi do druge obravnave. Obravnavali smo potem na seji odbora kup amandmajev v drugi obravnavi; jaz bi se osredotočil samo na tiste, ki jih odbor ni podprl. Prvi je 10. člen, ki govori o tem, da Vlada podpiše posebne takse oziroma druge dajatve za vožnjo, parkiranje motornih vozil in tako naprej. Menili smo, da naj se ta stvar uredi v drugih pravnih aktih, ne pa v zakonu, zato je odbor podprl, da bi se ta člen črtal. Podobno je k temu členu tretji amandma, ki ga je vložila skupina poslancev s prvopodpisanim Ivom Hvalico tudi takšen, da ga nismo potrdili zaradi tega, ker je del tega amandmaja urejen že v 21. točki 9. člena in te stvari zadovoljivo rešuje. Potem je tu še 11. člen, drugi amandma k 11. členu, ki ga je vložila poslanska skupina Demokratske stranke in govori o tem, da bi tudi bila naloga tega javnega zavoda spremljanje reje in vzreje konj Lipicancev v lasti drugih pravnih in fizičnih oseb ter strokovno svetovanje rejcem Lipicancev, članom združenja rejcev Lipicancev in sodelovanje z njimi. Po tolmačenju Vlade so povedali, da je ta stvar urejena z drugo zakonodajo in da so službe, ki za to skrbijo tudi tiste, ki skrbijo za to stvar tudi v Kobilarni Lipica. Zaradi tega je odbor to zavrnil.</p>
                  <p>Potem je še tretji amandma k 11. členu, ki govori o tem, da naj ima lokalna skupnost v svetu zavoda najmanj 1/3 članov sveta. Menili smo, da naj to uredi statut. Nismo podprli tudi prvega amandmaja k 12. členu, ki ga je vložila skupina poslancev s prvopodpisanim Ivom Hvalico, zaradi tega ne, ker smo mislili, da kar se tiče odtujevanja premoženja, da je le dobro to, kar je zdaj v zakonu zapisano, da da tudi soglasje Vlada, torej, da je možno odtujiti to premoženje samo s soglasjem Vlade. In še nismo podprli amandmaja poslanske skupine Združene liste socialnih demokratov k 20. členu, ki je govoril o tem, da naj bi zaposleni oziroma ostali, bivši zaposleni upokojenci dobili za notranjo razdelitev in notranji odkup 20% premoženja Kobilarne Lipica zaradi dveh razlogov. Prvi razlog je bil tale, da nam je direktor Kobilarne Lipica poslal dopis z žigom in podpisom, v katerem pravi, da se delavci temu odrekajo. Druga stvar je bila pa tale, kar so nas predstavniki Vlade nekako prepričali, da če bi šli tule lastninjenje delavcev, da bi morali potem tudi v nekaterih drugih javnih zavodih imeti enak pristop. Zaradi tega smo to zavrnili.</p>
                  <p>Jaz, spoštovane kolegice in kolegi predlagam, da podprete tista dopolnila, ki jih je podprl odbor, ostale pa zavrnete.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prehajamo h glasovanju. Seveda bo treba zagotoviti sklepčnost. Ali imate proceduralno, gospod Hvalica? Druga obravnava se pričenja. Pri vsakem členu bo možno. Ne, predsedniku matičnega delovnega telesa pa ne morete replicirati. Na glasovanje dajem proceduralni sklep, da o vseh tistih členih, h katerim ni bil vložen noben amandma, razpravljamo in glasujemo na koncu skupno. Ugotovimo sklepčnost! Hkrati že takoj povem, da pričakujem od vodij in sekretarjev poslanskih skupin, da bodo do 2. ure vzdrževali sklepčnost v dvorani. (44 prisotnih.) Ponovno vas prosim, da ugotovimo sklepčnost. Še vedno ugotavljamo sklepčnost. Še ugotavljamo sklepčnost. Še ugotavljamo sklepčnost. Glasujemo o proceduralnem sklepu. (46 prisotnih.)</p>
                  <p>Kdo je za? (31 poslancev.) Je kdo proti? (1 poslanec.)</p>
                  <p>Ugotavljam, da smo ta sklep sprejeli.</p>
                  <p>V obravnavo dajem 1. člen in amandma, ki ga je vložila skupna poslancev s prvopodpisanim gospodom Rudijem Mogetom; matični odbor in Vlada amandma podpirata. Želi kdo besedo? Gospod Zmago Jelinčič ima besedo. Izvolite.</p>
               </sp>
               <sp>
                  <speaker>ZMAGO JELNIČIČ:</speaker>
                  <p>Hvala lepa. Pravzaprav amandma ni ne vem kako neroden, ampak sodim, da 1. člen, takšen, kot je že zapisan v zakonu, dosti bolj poudarja kulturne vrednote tega našega nacionalnega spomenika in zato sodim, da bi bilo vseeno boljše, da ostane ta člen tak kot je in zato jaz tega amandmaja ne bom podprl. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Izvolite, gospod Rudi Moge.</p>
               </sp>
               <sp>
                  <speaker>RUDI MOGE:</speaker>
                  <p>Hvala lepa za besedo. Ta amandma smo vložili zaradi pripomb sekretariata in zaradi tega, ker smo nadomestili pojem "nacionalnega pomena" s pojmom "izjemnega pomena za Republiko Slovenijo", kar pomeni popolno uskladitev z veljavno zakonodajo na področju Republike Slovenije.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Gospod Baškovič, izvolite.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Ker se predlagatelj amandmaja sklicuje na naše mnenje, bi samo nekaj pojasnil. Mislim, da je ta amandma vendarle boljši kot pa je osnovni tekst v tem smislu, ker se izogne temu, kar v zakon ne sodi, namreč "z namenom, da" in tako naprej. Namen zakona, cilj, je razviden iz celotne ureditve, iz obrazložitve in to v tak člen običajno ne sodi in tudi nima pomena. Važno pa je, da pove, da gre tu za kulturni spomenik, ki ga s tem zakonom proglašamo in uredimo. S tega vidika je boljši. Je pa še vedno zame težava in problem, ki smo ga navedli v poročilu, da ne razpolagamo s stališčem organa, ki je pristojen za kulturne znamenitosti in spomenike za to področje in ki bi po sistemskem zakonu moral obravnavati tak primer in dati svoje stališče, namreč Zavod za varstvo naravne in kulturne dediščine. Ves čas ga pogrešamo, ampak to je že druga tema. Ta bi tudi lahko mogoče pomagal k boljši definiciji tega člena. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Jožef Kopše ima besedo.</p>
               </sp>
               <sp>
                  <speaker>JOŽEF KOPŠE:</speaker>
                  <p>Predsedujoči, kolegice in kolegi, glasoval bom proti temu predvsem zaradi tega, ker mislim, da se je odbor in seveda služba skušala izogniti besedi "nacionalnemu". Poglejte, to ni nobena odvratna beseda. Kobilarna Lipica je nacionalnega pomena, to je velika razlika od izjemnega pomena za Republiko Slovenijo. Zakaj? Izjemnega pomena za Republiko Slovenijo so, recimo, dragocenosti, slike ali druge stvari, ki jih kupuje Slovenija drugje v svetu in so izjemnega pomena. Kobilarna Lipica pa je nacionalnega pomena našega narodovega in narodnega pomena. Zato je v 1. členu pravilno zapisana dikcija, ne pa ta, ki jo ponuja odbor. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo?</p>
                  <p>Ugotavljam, da ne in dajem amandma pod točko 1 na glasovanje. Prosim, da ugotovimo sklepčnost. To je amandma k 1. členu pod točko 1, ker je večina amandmajev pod točko 1. Ugotovimo sklepčnost! (42 prisotnih.) Ponovno vas prosim, da ugotovimo sklepčnost (37 prisotnih.) Tretjič vas prosim, da ugotovimo sklepčnost. (41 prisotnih.) Državni zbor ni sklepčen; sejo bomo nadaljevali ob 13.10 uri.</p>
               </sp>
               <stage>(Seja je bila prekinjena ob 12.55 uri in se je nadaljevala ob 13.15 uri.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Spoštovane kolegice poslanke, spoštovani kolegi poslanci, gospe in gospodje! Nadaljujemo z delom. Najprej vas seveda prosim, da ugotovimo prisotnost v dvorani. Ugotavljamo prisotnost v dvorani. Še vedno ugotavljamo prisotnost v dvorani. Ugotavljamo sklepčnost! Ugotavljam, da je v dvorani 28 poslank in poslancev. Državni zbor torej tudi po odmoru ni sklepčen, ne more odločati. Delo bomo nadaljevali v torek ob 10.00 uri. Hvala lepa.</p>
               </sp>
               <stage>(SEJA JE BILA PREKINJENA 16. FEBRUARJA 1996 OB 13.16 URI IN</stage>
               </div>
      </body>
  </text>
</TEI>
