<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">4FC23FBDBD725DAAC1257832004838D5</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=4FC23FBDBD725DAAC1257832004838D5</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <stage>SE JE NADALJEVALA 13. DECEMBRA 1994 OB 9.09 URI.)</stage>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Spoštovane poslanke, spoštovani poslanci, gospe in gospodje! Pričenjam nadaljevanje 21. izredne seje Državnega zbora Republike Slovenije. Obveščen sem, da so zadržani in se današnje seje ne morejo udeležiti naslednje poslanke in poslanci: mag. Janez Kocijančič, dr. Lev Kreft, Franc (Feri) Horvat, Roberto Batteli, Benjamin Henigman, dr. Franc Zagožen za dve uri, Tone Partljič, Jadranka Šturm-Kocjan, Maks Lavrinc in dr. Dimitrij Rupel za eno uro. Vse ostale prosim, da zasedete svoja mesta in da ugotovimo prisotnost v dvorani. Kolegice in kolegi, ugotavljamo prisotnost v dvorani. Še vedno ugotavljamo prisotnost. Ugotavljam, da je navzočih 50 poslank in poslancev, zbor je sklepčen in lahko tudi odloča. Na to sejo sem vabim predstavnike Vlade Republike Slovenije in jih lepo pozdravljam.</p>
                  <p>Današnje zasedanje bomo najprej nadaljevali s 3. točko - nepravilnosti pri zbiranju podpisov podpore volivcev k zahtevi za razpis zakonodajnega referenduma pod geslom "certifikati" in potem nadaljevali s 4. točko - predlog zakona o financiranju občin, ki ga bomo obravnavali po hitrem postopku.</p>
                  <p>Prehajamo na <title>3. TOČKO DNEVNEGA REDA - OBRAVNAVA NEPRAVILNOSTI PRI ZBIRANJU PODPISOV PODPORE VOLIVCEV K ZAHTEVI ZA RAZPIS ZAKONODAJNEGA REFERENDUMA POD GESLOM "CERTIFIKATI"</title>.</p>
                  <p>Gradivo je v obravnavo zboru predložila poslanska skupina Slovenske ljudske stranke. K tej točki sta bila posebej vabljena Ministrstvo za notranje zadeve in gospod Jožef Šketa, ki sta na zaprosilo predsednika Državnega zbora predložila poročilo oziroma informacijo o opažanjih, izkušnjah, pogledih in predlogih v postopku pridobivanja podpore volivcev.</p>
                  <p>Želi besedo predstavnik poslanske skupine Slovenske ljudske stranke? Gospa Lukačeva, izvolite.</p>
               </sp>
               <sp>
                  <speaker>METKA KARNER-LUKAČ:</speaker>
                  <p>Spoštovane gospe in gospodje...</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Kolegice in kolegi, prosim za malo več miru v dvorani. Prosim tudi, da zasedete svoja mesta. Izvolite, gospa Lukačeva.</p>
               </sp>
               <sp>
                  <speaker>METKA KARNER-LUKAČ:</speaker>
                  <p>...24 poslank in poslancev Državnega zbora je zahtevalo, da se ta točka obravnava na izredni seji Državnega zbora. Vihar okrog zbiranja podpisov podpore volivcev k zahtevi za izvedbo zakonodajnega referenduma za spremembe in dopolnitve zakona o lastninskem preoblikovanju podjetij se je sedaj polegel. Za nami je pretežni del lokalnih volitev, tako da so verjetno dani optimalni pogoji, da se Državni zbor seznani z nepravilnostmi, ki so se dogajale, se do njih opredeli in sprejme stališča ter sklepe, s katerimi bi bilo mogoče popraviti, še posebno pa je pomembno, da se v prihodnje te nepravilnosti ne bi več dogajale.</p>
                  <p>Na Državnem zboru leži odgovornost, da z zakonom o referendumu in ljudski iniciativi dejansko da volivcem možnost, da bodo lahko pomembne zakonske določbe ozakonjene tudi po volji državljanov in ne le po volji večine poslancev Državnega zbora ali celo Vlade Republike Slovenije, pa naj bo katerakoli že.</p>
                  <p>Ne glede na dejstvo, da smo podpise podpore zbirali za spremembo izredno pomembne zakonodaje, od katere bo odvisen nadaljnji razvoj naše družbe in njeno socialno razslojevanje, da ima zakon daljnosežne posledice in da se nacionalizacija premoženja v Sloveniji dogodi enkrat na pol stoletja v različnih oblikah, je za današnjo razpravo popolnoma nepomembno, zakaj so se ti podpisi zbirali. Pa naj si bo to lastninski zakon, zakon o denacionalizaciji, zakon o državljanstvu, recimo, zakon o odpravi smrtne kazni, če bi jo imeli, prepovedi abortusa, popravi krivic itd.</p>
                  <p>Naš namen, spoštovani zbor, je predvsem pokazati, kako se nedorečena zakonodaja reflektira v praksi, če je njena izvedba v celoti prepuščena represivnemu organu, tokrat Ministrstvu za notranje zadeve, ki ne predpiše jasnih pravil. Zato je onemogočena kakršnakoli kontrola javnosti nad izvajanjem postopka, medtem ko volivcem ne daje osnovnih pogojev za pristop k nudenju podpore, uvede diskriminacijo volivcev, postopke podpisa pa oteži, vse z namenom, da se ne uzakoni odločitev ljudi, če Vlada temu nasprotuje. Res je, da zakon ni dovolj določen pri opredeljevanju postopka zbiranja podpisov. Ministrstvo pa ga je uporabilo tako, da je bilo vsaki uradni osebi na podpisnem mestu omogočeno delo po lastni presoji. Kajti, ministrstvo je predpisalo le vsebino obrazca podpore volivcev v taki obliki, da večini državljanov ni bila razumljiva. Prav izvedbene nepravilnosti so volivcem bistveno otežile nudenje podpore, medtem ko so telesno prizadetim in odmaknjenim državljanom to popolnoma onemogočile.</p>
                  <p>Poglejmo, kaj se je dogajalo, nekoliko sprehod in obravnava dogodkov. Dne 19.8.1994 nas je predsednik Državnega zbora seznanil, da je Ministrstvo za notranje zadeve sporočilo, da so pripravljeni za izvedbo zbiranja podpisov podpore volivcev. Na osnovi tega obvestila je predsednik Državnega zbora korektno odredil 60 dnevni rok. Nekaj dni po odprtju tega roka smo predlagatelji zaman iskali po ljubljanskih knjigarnah obrazce podpore. Obrnili smo se na Ministrstvo za notranje zadeve in vprašali, kje je mogoče te obrazce nabaviti. Seznanili so nas, da so dogovorjeni z Državno založbo Slovenije, da bodo poslovalnice Državne založbe po Sloveniji imele na razpolago dovolj obrazcev. Na vprašanje, kje naj dobijo obrazce tudi volivci iz občin, kjer ni poslovalnic Državne založbe, na ministrstvu niso našli odgovora. Seznanili so nas le, da so tudi občinskim organom za notranje zadeve priporočili nabavo obrazcev, seveda pa so nas ob tem opozorili, da jim tega ne morejo naložiti kot obveznost. Predlagatelji smo njihovo pojasnilo sprejeli v dobri veri, da je res in da bo res tako. V prvih 30 dneh obrazcev ni bilo mogoče dobiti v mnogih manjših mestih, zato smo jih volivcem pošiljali, če so nas poklicali. Ker se je povpraševanje stopnjevalo, hkrati pa so nas volivci seznanjali, da uradne osebe na podpisnih mestih ne sprejemajo v podpis fotokopiranih obrazcev, nadalje obrazcev, izrezanih iz časopisov, obrazcev manjšega formata, obrazcev, če jih podpišejo volivci že doma, da pošiljajo volivce po nove obrazce, da morajo potem zopet čakati v vrsti in da postopek, ki bi sicer normalno trajal minuto ali dve, traja lahko eno ali celo več ur. Zaradi tega smo predlagatelji obrazce kupili in jih poslali na vse občinske upravne organe, oddelke za notranje zadeve s prošnjo, da jih brezplačno nudijo volivcem. S tem pa smo Ministrstvu za notranje zadeve vzbudili obrambni refleks, ker je verjetno naše dejanje dojelo kot napad. Se opravičujem, spoštovane poslanke in poslanci, da uporabljam terminus tehnicus Ministrstva za notranje zadeve, ki se vseskozi vleče skozi njegovo poročilo. Torej, ta terminus je napad.</p>
                  <p>Čez nekaj dni, natančneje 4.9., sem prejela z Ministrstva za notranje zadeve pismo, v katerem me obveščajo, in tudi druge predlagatelje, da obrazcev ne morejo sprejeti in da so nam na voljo, da jih lahko dvignemo in odnesemo. Hkrati so nas tudi opozorili, da so vse zadeve urejene, tako da volivci lahko dajo podporo na najhitrejši in najbolj preprost način. Šele takrat smo postali predlagatelji bolj pozorni do dogajanja na podpisnih mestih. Čeprav so nas volivci telefonsko in tudi pisno seznanili z nepravilnostmi in vseskozi opozarjali, da verjetno do teh nepravilnosti prihaja namenoma, in sicer zato, da se sam proces podpisa oteži in s tem onemogoči, da bi akcija uspela.</p>
                  <p>Volivci, ki so prihajali na podpisna mesta, velikokrat niso znali izpolniti kompliciranega obrazca. Vzorca za pravilno izpolnjen obrazec na podpisnih mestih Ministrstvo za notranje zadeve ni dovolilo izobesiti, zato so mnogi volivci obrazec izpolnili tako, kot jih je usmerjala uradna oseba. Mnogi volivci so dali podporo v nasprotju s svojo voljo. Uradne osebe volivcem tudi niso omogočile pogledati v referendumska vprašanja, čeprav so to zahtevali, s čimer je bila volivcem kršena ustavna pravica do informiranja, do katere imajo javni interes. Mislimo, da ima vsak, ki pride na podpisno mesto in želi dati podporo, pravico, da se pred podpisom te podpore ponovno seznani z referendumskimi vprašanji in vpogleda vanje, če so morda identična s tistimi, za katere je on obveščen, da bi želel dati podpis.</p>
                  <p>Iz tega razloga, ker volivci niso mogli pogledati v referendumska vprašanja, je bil vpliv uradnih oseb na njihovo odločitev gotovo še večji in lažje izvedljiv. Informacij, kako volivec nadalje ravna s potrjenim obrazcem, uradne osebe niso bile voljne dati. Pri zbiranju podpisov podpore se je izkazalo, da si je ministrstvo privoščilo tudi sramotno diskriminacijo volivcev in to v državi, ki naj bi čakala pred vrati Evrope oziroma, ki si tako želi v Evropo. Ministrstvo je odločilo, da podporo lahko dajo samo zdrave osebe. Invalidne, bolne, ostarele in v tujini živeče so bile iz tega izločene. V enopartijskem sistemu smo poznali diskriminacijo državljanov na podlagi politične opredeljenosti. Sedaj se je zgodila še hujša diskriminacija, ki bazira na telesni prizadetosti. Kaj bi rekli državljani, če bi se, na primer Vlada odločila, da v Sloveniji posekamo vsa stara drevesa? Mislim, da bi izzval splošen revolt prebivalstva. Čudno pa se mi zdi, da si dovoli podobno diskriminacijo narediti med ljudmi. Torej, oslabeli, bolni in drugače telesno prizadeti volivci niso imeli možnosti, da nudijo podporo predlogu.</p>
                  <p>Če tega dejanja Državni zbor ne obsodi, kot nesprejemljivo, ostaja odprta bojazen, da bo naslednjič ministrstvo uvedlo še večjo stopnjo diskriminacije. Morda bo tokrat uporabilo strankarski kriterij. To bi si lahko ministrstvo mirno dovolilo, kajti navajeni smo na to, da imajo pri nas represivna ministrstva vedno prav.</p>
                  <p>Nadalje, kar očitamo ministrstvu je to, da je izbralo nepreverjen način evidentiranja podpore volivcev preko centralnega računalnika, ki je odpovedal ravno takrat, ko je prišlo največ volivcev, da bi dali svoj podpis in nihče jim ni vedel povedati, čez koliko časa bo računalnik zopet začel delati.</p>
                  <p>Zato je tega dne odšlo s podpisnih mest okoli 2 do 3 tisoč volivcev, ki se niso več vrnili. Rezultat podpisovanja v istem dnevu je bil za to številko manjši, kljub podaljšanju delovnega časa za čas izpada računalnika.</p>
                  <p>No, kdo bi verjel v slučajni izpad delovanja računalnika ravno ob največjem odzivu volivcev. Tudi tako se lahko vpliva na izid, še zlasti, če je potrebno zadevo zavreti takrat, ko dobro steče. Gotovo je, da bi Ministrstvo za notranje zadeve lahko našlo še druge ustrezne načine, s katerimi bi nadziralo enkratnost nudenja podpore; sprotni vnos podpisov v računalnik ni edini možni način kontrole. To vemo vsi. Vnos podpisov v računalnik je pri volivcih izzval veliko bojazen, da bi lahko utrpeli posledice, ker so v evidenci represivnega organa. Zato so nam mnogi sporočili, da svoje podpore ne upajo dati. Torej, strah je še prisoten, nihče si ne želi ostati v evidenci, kot da je naredil nekaj, kar morda državi ni všeč.</p>
                  <p>Nekateri volivci so nas seznanili tudi z dvomom, da so uradne osebe sploh njihove podatke vnesle v računalnik in da so bili obrazci samo žigosani in vrnjeni volivcu. Torej, iz navedenih razlogov je razvidno, da so bile dane številne možnosti, ki vzbujajo dvom v verodostojnost podpisanih evidenc, kakor tudi v verodostojnost števila podpore volivce, ki nam ga je podalo Ministrstvo za notranje zadeve.</p>
                  <p>Ne bom govorila o drugih sitnostih, ki so jih na podpisnih mestih delale uradne osebe. Mislim, da gre za čisto osebne relacije, ki se dogajajo, posebej takrat, ko so pritiski na uradne osebe veliki in v kolikor prihajajo ti ljudje v časovno stisko. Vsekakor pa je dejstvo, Ministrstvo za notranje zadeve je izbralo tak način evidentiranja podpore volivcev, da so volivcem, kakor tudi nam, predlagateljem, preprečili, da bi zbrali zadostno število podpisov podpore.</p>
                  <p>Glavno, kar očitamo ministrstvu je, da je neustrezno pripravilo mrežo, ki bi omogočala dostop volivcev do obrazcev, torej do osnovnega pogoja, da so sploh lahko k nudenju podpore pristopili. Drugič, da je neustrezno evidentiralo podpise preko centralnega računalnika, ki ne onemogoča kontrole pravilnosti vnešenih podatkov in tudi ni poskrbelo, da bi bili podatki ustrezno varovani. Da je uvedlo diskriminacijo volivcev in da je pomanjkljivo informiralo uradne osebe na podpisnih mestih, ki so verjetno prav zaradi tega tudi zakrivile številne napake, tako da so usmerile volivce, da so dali podporo namesto akciji "certifikat", akciji "sprememba zakona o denacionalizaciji". Imamo številne dokaze, ki pričajo o tem, samo nekaj smo jih predložili, po enega od navedenih primerov. V kolikor si, spoštovane poslanke in poslanci, želite te dokaze ogledati, so vam na razpolago pri meni.</p>
                  <p>Predlagam, da Državni zbor kar z vso resnostjo razpravlja o teh zadevah in poskrbi, da se v bodoče ne bi več dogajale. Predlagam, da Državni zbor sprejme dva sklepa: prvi, da ugotovi, da so bile nepravilnosti pri zbiranju podpisov podpore tako velike, da so onemogočile predlagateljem sprememb in dopolnitev zakona o lastninskem preoblikovanju podjetij zbrati zadostno število podpore volivcev in da se zato rok ustrezno podaljša najmanj za 21 dni, in drugi, da Državni zbor zadolži Ministrstvo za notranje zadeve, da v roku 15 dni predpiše podrobnejša navodila za zbiranje podpisov podpore volivcev. Pri tem naj upošteva, da bo volivec lahko izrazil podporo dejansko na najhitrejši in najenostavnejši način. Hkrati pa bodo podatki o izraženi volji volivcev ustrezno varovani. Pri tem naj predvidi način zbiranja podpisov podpore volivcev tudi v krajevnih uradih in ustrezno reši možnost dajanja podpore bolnim, oslabelim, invalidnim in v tujini živečim osebam.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospe Lukačevi. Gradivo je obravnaval Odbor za notranjo politiko in pravosodje, ki je Državnemu zboru tudi pisno poročal. Želi poročevalec besedo? Prosim, gospod Pukl.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala za besedo, gospod podpredsednik. Spoštovani! Naš odbor je kot matični odbor obravnaval to gradivo in je v osnovi soglašal z mnenjem sekretariata, da vsebinska obravnava tega gradiva pred odborom ni smotrna niti mogoča. Ugotovili smo, da so podane osnove, da predlog obravnava Državni zbor, in sicer gre tukaj za podpise poslancev in po naši oceni je priložena dokumentacija tako vsebinska, da je obravnava potrebna. Tak je bil tudi naš predlog.</p>
                  <p>Opozoril bi pa na nekatere posledice morebitne obravnave in sklepov. Namreč, v zakonu o referendumu in ljudski iniciativi ni nikjer določbe, ki bi dopuščala podaljšanje tega roka, kar predlagatelj predlaga. Če bi razprava pokazala, da bi bilo morda potrebno ob določenih okoliščinah ta rok podaljšati, bi morali predlagati spremembo tega zakona, in sicer bi lahko spremembo predlagali v tej smeri, da se rok lahko podaljša, če se v posebnem postopku ugotovijo nepravilnosti ali druge okoliščine. Lahko bi ta rok podaljšali za primeren čas ali pa v zakonu montirali ustrezni postopek, v katerem bi pravosodni organ ali  drug organ ugotovil nepravilnosti in če bi bile te take, da bi vplivale na samo zbiranje podpisov, da bi se lahko ta razpis ponovil. To so tri možnosti, ki bi lahko sanirale tako stanje, kot se sedaj zatrjuje in katerega naš odbor ni vsebinsko obravnaval in podobna stanja, če bi se pojavila v nadaljnjih postopkih zbiranja podpisov za referendum. Poleg tega bi bilo, po našem mnenju, potrebno, da bi, če bi se pokazala potreba v zakonu preciznejše določili dolžnosti in pravice Ministrstva za notranje zadeve v zvezi z navodili ali da bi ministrstvo ta navodila vsekakor čimprej izdalo in s temi stališči seznanilo javnost. Tu gre za odločitev Državnega zbora in za rezultate razprave, ki bo verjetno sledila.</p>
                  <p>Osebno menim, da bi bilo potrebno in koristno - ne gre za ta primer, ki je že mimo - v zakonu predvideti možnost podaljšanja roka ali v zakon vnesti daljši rok, ker bi se res utegnilo zgoditi, da bi pri bodočih pričakovanih predlogih lahko prišlo tudi do objektivnih okoliščin, ki bi za določen čas onemogočale zbiranje podpisov in bi moral biti v takem primeru ta rok podaljšan. Temu primerno so tudi roki v pravnih in kazenskih zadevah. Če se pojavijo objektivne okoliščine, rok neha teči in se potem ali podaljša ali teče po prekinitvi naprej. Menim, da bi bilo to primerno pri tem zakonu. Se pa ne mudi, to bi morali temeljito premisliti in zastaviti ustrezen predlog. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Pukl. Želi besedo predstavnik Sekretariata za zakonodajo in pravne zadeve? (Ne želi.) Želi besedo predstavnik Vlade? Besedo ima državni sekretar, gospod Debelak.</p>
               </sp>
               <sp>
                  <speaker>MAG. SLAVKO DEBELAK:</speaker>
                  <p>Hvala lepa. Lep pozdrav, spoštovane poslanke in poslanci, lep pozdrav spoštovano predsedstvo! Dovolite mi, da to, kar bom govoril, govorim v imenu Ministrstva za notranje zadeve, da govorim kot predstavnik Vlade in da govorim tudi v imenu tisočev občinskih uradnikov, ki so me pooblastili in prosili, da tako grobe obtožbe, ki so bile objavljene v poročilu, ki so bile ves čas te akcije zbiranja podpisov tudi ustrezno medijsko publicirane, pojasnimo tudi z drugega zornega kota oziroma z drugega vidika. Za kaj gre?</p>
                  <p>Ministrstvo za notranje zadeve je izvajalo to akcijo kot neke vrste koordinator, kajti akcija je potekala prek občinskih upravnih organov za notranje zadeve in se je na akcijo dobro pripravilo. Pripravilo se je tako, da je že marca imelo seminar, izdalo številna navodila - strokovna navodila. Seveda samo v tistem delu, ki jih lahko izda na podlagi zakonskih določb. Osnovna premisa v tem je, da Ministrstvo za notranje zadeve oziroma izvajalci - to so bili občinski upravni organi - lahko delajo oziroma smejo delati samo tisto, kar določa zakon. Zakon jim je naložil dve zadevi: prvič, da razpišejo oziroma določijo vsebino obrazca oziroma obrazec, in drugič, da to zadevo ustrezno računalniško evidentirajo oziroma podprejo. Gospa Lukačeva je rekla, da je zakonodaja nedorečena. Če je zakonodaja nedorečena, to ni problem Ministrstva za notranje zadeve in izvajalcev, ampak je problem tistega, ki zakonodajo sprejema oziroma pripravlja. Nenazadnje smo v našem poročilu tudi zahtevali, da se nekatere stvari, ki so bile posledica nerazumevanja oziroma napadov na ministrstvo in občinsko upravo, dorečejo in se v tem kontekstu korigira tudi zakonodaja.</p>
                  <p>Ves čas njene eksplikacije se je uporabljalo poročilo oziroma izraz, da je to represivni organ. Ministrstvo za notranje zadeve, če ga gledamo v drugačni luči, ni več policija, gospa Lukačeva, ampak je ministrstvo v vsebinskem in organizacijskem smislu takšno, kot je v vseh drugih državah. Če to ministrstvo</p>
                  <p>vodi registre političnih strank, če to ministrstvo razpisuje oziroma določa volilno evidenco in volilna opravila oziroma sezname volilnih opravil in vse druge zadeve, potem tega ne moremo poistovetiti z represivno funkcijo, kajti to takoj v startu dobi drugačno konotacijo.</p>
                  <p>Gospa Lukačeva in pobudniki so večkrat poudarjali, da smo ravnali obrambno in da se je pri nas sprožila obrambna refleksija; še več, da smo celotno zadevo peljali v smeri, da podpisniki nikakor ne bi zbrali zadostnega števila podpisov. Ministrstvo za notranje zadeve in vsi tisti, ki delamo v tem ministrstvu, tako na osrednjem organu kot tudi na občinski upravi, se nikoli nismo ukvarjali s politiko in so za nas politične odločitve, takšne oziroma drugačne, irelevantne oziroma nesprejemljive. To z največjo odgovornostjo in soodgovornostjo poudarjam in ponavljam, da se v tem delu takšne insinuacije izpustijo, kajti to smo nenazadnje dokazali s številnimi zadevami, ki smo jih kot državotvorno ministrstvo peljali od leta 1990 dalje z vsemi temi aktivnostmi.</p>
                  <p>Zelo lepo oziroma zelo grdo se sliši tako imenovana diskriminacijska določba in sklicevanje, da smo onemogočali podpisovanje bolnim, telesno prizadetim oziroma kako drugače hendikepiranim. To ni res, ponavljam in poudarjam, to ni res. Nismo nikomur, ki je bolan oziroma telesno hendikepiran, onemogočili podpisovanja, vendar zakon pravi, da se podpisi evidentirajo v tistem kraju, kjer ima oseba stalno prebivališče. Če so to bile osebe, ki so bile z drugega naslova oziroma drugega  kraja in so domovale v Kamniku v domu, potem mi ne moremo teh oseb tolerirati v tem smislu in kljub vsemu dovoliti, kajti zakon nam to onemogoča oziroma nam to dobesedno prepoveduje. Gospa Lukačeva, takoj naslednji dan, ko ste to zadevo objavili v časopisih, ste dobili odgovor v sredstvih javnega obveščanja prav na to temo. Mislim, da je to dobesedno izigravanje oziroma zavajanje vseh poslancev, kajti najlažje in najbolj čustveno je govoriti o nečem, kar ima neke bolezenske oziroma drugačne znake.</p>
                  <p>Neustrezen način evidentiranja, zbiranja oziroma računalniškega vodenja. Ta način se je dokazal že ves čas in ta način je za nas edino sprejemljiv. Nikakor ne moremo pristati na sistem, ki ste ga predlagali vi, in sicer, da bi zbirali, evidentirali zadeve po sistemu volilnih imenikov. To niso volitve, to je samo prva faza, začetna faza in sistem iz centralnega registra prebivalstva nam je omogočil samo to, da ugotovimo, da oseba, ki daje podporo, mora izpolnjevati dva razloga. To je, prvič, da je slovenski državljan oziroma, da ima opravilno sposobnost in da da podporo v tistim kraju, kjer ima tudi stalno prebivališče. Preprosto zaradi tega, da se nam zadeve ne bi podvajale na različnih podpisnih mestih oziroma, da zadostimo tisti določbi zakona, ki pravi, da smo dolžni dati enkratnost podpore oziroma zagotoviti enkratnost podpore, ne pa večkratnost podpore. Takšen način je pri nas stalen, se je zelo dobro obnesel in ga uporabljamo, ne samo pri takšnih akcijah, ki ste jo vodili vi, ampak še pri drugih akcijah.</p>
                  <p>Na koncu bi povedal tudi jaz mogoče o nekaterih zadevah v poročilu, ki ga imate pred seboj, ki jih nismo posebej izpostavili, ampak zdi se mi, da smo to dolžni povedati.</p>
                  <p>Situacije so bile takšne, da so na nekaterih podpisnih mestih ljudje želeli dobesedno fizično obračunavati z delavci, ki so zbirali podpise, da so prišli na podpisna mesta in so dobesedno rekli: "Mi ne vemo, nas so poslali sem, kaj naj naredimo". Bili so tudi primeri, teh ni bilo malo, ko so prišli na podpisno mesto in so zahtevali certifikat. Celotna zadeva je eskalirala v zadnjih 14 dnevih zbiranja teh podpisov, to se pravi, takrat, ko so pobudniki oziroma podpisniki ugotovili, da so zbrali premajhno število podpisov.</p>
                  <p>Očitek, da je izpadel računalnik. Računalnik je bil v 60 dneh obremenjen, delal je s kapaciteto, za katero je usposobljen oziroma jo lahko prenese. Izpad, ki je bil, nikakor ni bil nameren, kot se je večkrat povedalo, nekdo je še celo klical mene osebno iz teh poslanskih klopi in je vprašal, ali je res minister Šter naročil, da se računalnik odklopi in se preneha zbirati podpise. To ni res, to sem vam že takrat povedal in tisti čas, ko je računalnik izpadel, smo vso zadevo v nadaljevanju podaljšali.</p>
                  <p>Ker vem, da bodo na moje izvajanje številne replike in kontra argumenti, bi zaključil samo z dvema mislima, in sicer prvič, Ministrstvo za notranje zadeve in vsi upravni organi, ki izvajajo zakone, bodo izvajali takšne zakone, kot jih sprejme ta parlament.</p>
                  <p>Ministrstvo tudi ne sme prejudicirati zadeve in razpisati, kot ste rekli, pravila obnašanja, ki bi šla mimo zakona oziroma, ki bi bila drugačna, kot jih smisel oziroma zakon sam predvideva.</p>
                  <p>Na koncu čisto moja osebna misel. Mislim, da smo naredili napako, in sicer napako, ker smo se preveč benevolentno obnašali do podpisnikov, ker smo dobesedno sledili sleherni njihovi želji. Če bi že v začetku rekli ne, do sem lahko gremo, tega ne moremo narediti, ker nam to nalaga zakon, bi verjetno današnja seja odpadla. Opravičujem se, če sem bil nekoliko ostrejši, vendar sem že uvodoma povedal, ne govorim samo v imenu ministrstva, v imenu Vlade, govorim v svojem imenu in v imenu tisoč ljudi, ki je naredilo preko tisoč ur in za to niso dobili niti enega tolarja plačila in so tudi osebno izredno izredno prizadeti. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu državnemu sekretarju. Želi besedo gospod Jožef Šketa, izvolite.</p>
               </sp>
               <sp>
                  <speaker>JOŽEF ŠKETA:</speaker>
                  <p>Spoštovano predsedstvo, spoštovani zbor! Današnjo razpravo sem razumel predvsem v tem smislu, da bi posredoval Državnemu zboru nekaj svojih pogledov, predvsem pa pobud za katere sodim, da jih je treba razrešiti za tiste primere, ko bodo novi predlagatelji dajali pobude in se bodo mogoče znašli v podobni situaciji, kot sem se znašel tudi sam. Predvsem bi problematiko dajanja podpore k pobudam na podlagi zakona o referendumu in ljudski iniciativi razdelil na tri časovno problemske sklope.</p>
                  <p>Prvi problem, ki se predlagatelju pojavi je, da ne razpolaga s pravilnimi ustreznimi nazivi organov in njihovimi naslovi, ki so pristojni za overovitev podpore volivcev oziroma obrazca podpore volivcev.</p>
                  <p>Moram povedati, da so v različnih občinah različni nazivi teh organov. Ponekod je združen celo organ za notranje zadeve s sekretariatom za obrambo in podobne zadeve. Ponekod je bilo možno overavljati podpise na krajevnih skupnostih, vendar predlagatelj o teh zadevah nima podatkov. Zaradi tega bi resnično predlagal, da v nadaljnjih primerih ministrstvo predlagatelja takrat, ko je obveščen o pričetku poteka 60-dnevnega roka, obvesti tudi s polnimi naslovi, kje so vpisna mesta. To je še posebej pomembno zato, ker smo nedavno povečali število občin in se verjetno popolnoma razumljivo postavlja vprašanje, ali bodo v bodoče v vseh občinah podpisna mesta ali bodo ostala popisna mesta samo v sedanjem številu občin, kjer so bile sedaj.</p>
                  <p>Drugo, kar bi predlagal, da bi imel predlagatelj pravico, da pričakuje od Sekretariata za notranje zadeve oziroma tajništva za notranje zadeve, da resnično dovoli izobesiti pravilno izpolnjeni obrazec, torej obrazca in s polnim naslovom predlagatelja.</p>
                  <p>Tretje vprašanje je, ali je dolžan predlagatelj kontaktirati z Državno založbo Slovenije ali je to stvar države, če uporabim najširši termin. Namreč, dogajalo se je resnično to, kar je moja predgovornica povedala, da marsikdaj v posameznih krajih ni bilo teh obrazcev in tako so tudi meni volivci sporočali, da se teh obrazcev preprosto ne da dobiti. Vendar, to ocenjujem kot začetne težave, ker to so bili prvi primeri vlaganja zahtevkov oziroma predlogov na podlagi zakona o referendumu in ljudski iniciativi.</p>
                  <p>Naslednji sklop vprašanj je potem sama procedura ob predaji gradiva. Mislim, da je to za predlagatelja zelo pomemben del, namreč, treba je dati možnost predlagatelju vsaj 8 dni od zadnjega dneva poteka 60-dnevnega roka, da po 8 dneh predloži šele obrazce v Državni zbor. To predlagam zaradi tega, ker sem bil dolžan posredovati podatke že po treh dneh in zgodilo se je to, da so mi še v naslednjem tednu nekateri volivci pošiljali te obrazce, ki pa kasneje niso šteli v sklop celotnega števila danih podpor.</p>
                  <p>Naslednje vprašanje, ki je verjetno ravno tako pomembno, je, ali šteje število oddanih podpor predlagatelju ali pa šteje število danih podpor. Namreč, tukaj je lahko velika razlika. Po računalniškem izpisu je bilo k moji pobudi danih 13. 812 podpor, medtem ko, predložil sem pa samo 12. 600 in še nekaj. V sklopu tega vprašanja je najbolj pomembno, vsaj za mene, kot predlagatelja, koliko oznak mora vsebovati nek obrazec, da šteje kot veljaven. Bom zelo konkreten. Če je volivec obkrožil, v mojem primeru, črko "C" in če je vpisal pravilno tudi šifro 001, ni pa vpisal teksta, ki je bil sorazmerno kar dolg in je bil obrazec potrjen, opremljen z žigom pri pristojnem upravnem organu, vendar vsi ti obrazci, teh je bilo pa kar 365, niso šteli kot jasno izražena podpora volivca.</p>
                  <p>Naslednja zadeva, za katero ravno tako sodim, da jo bo potrebno urediti, je, da se vendarle zagotovi volivcem na vpisnih mestih najosnovnejša informacija, v kolikor jo potrebujejo.</p>
                  <p>Kar pa zadeva, spoštovane gospe in gospodje, moje izkušnje z delom oziroma v odnosih do Ministrstva za notranje zadeve, lahko rečem, da so bili ti odnosi zelo korektni. Kontaktiral sem izključno z Ministrstvom za notranje zadeve samo telefonično in to nekajkrat, ko sem želel določena pojasnila. Ta pojasnila sem dobil, konkretno lahko rečem, da se na tem mestu zahvaljujem gospodu Poličniku in gospe Težakovi za vse te informacije, moram pa povedati, da sem bil pa presenečen nad odnosom predstavnika Ministrstva za notranje zadeve mestnega sekretariata v Ljubljani, ki mi ni bil pripravljen niti odgovoriti na vprašanje, ali je možno eventualno razbremeniti nek okenček. Moram pa povedati, po sestanku, ki so ga imeli predstavniki Slovenske ljudske stranke z gospodom predsednikom Državnega zbora 11., potem tudi s strani ministrstva, nobenih ovir za reševanje problemov, ki sem jih imel, ni bilo več. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo dajem predstavnikom poslanskih skupin. Proceduralno ima gospod Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Predsedujočega sprašujem, zakaj je kršil poslovnik? Namreč, vrstni red razprav pri obravnavi posamezne točke je popolnoma določen in po nastopu predstavnika Vlade dobijo besedo predstavniki poslanskih skupin. Gospod Šketa, s spoštovanjem njegovega nastopa, mislim, da je povedal veliko koristnega, toda imel bi besedo kvečjemu uvodoma, ko so imeli besedo predlagatelji. Tukaj se potem pojavi vprašanje, kaj je sploh točka dnevnega reda. Točka dnevnega reda je jasno znana: napake pri zbiranju podpisov za referendumsko iniciativo pod geslom "Certifikati". Menim, da ste, predsedujoči, naredili zelo hudo napako glede vodenja seje, in da ste nepravilno dali besedo gospodu Šketi.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Gospod Pregelj. Že na začetku sem vam prebral, da je bilo to dogovorjeno, da ste predlagatelji vi, na kolegiju in v vodstvu smo se pa dogovorili, da je vabljen tudi gospod Šketa. Že na začetku sem prebral, da je gradivo v obravnavo Državnemu zboru predložila poslanska skupina Slovenske ljudske stranke. K tej točki sta bila posebej vabljena Ministrstvo za notranje zadeve in gospod Jožef Šketa, ki sta na zaprosilo predsednika Državnega zbora predložila poročilo oziroma informacijo o opažanjih, izkušnjah, pogledih in predlogih v postopku pridobivanja podpore volivcev. Mislim, da nisem storil nobene hude napake, kot me obtožujete. Ponovno, gospod Pregelj, proceduralno. Izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Naredili ste napako, ker ste napačno gospodu Šketi dali besedo. Če bi mu jo dali že, glede na dogovor, na katerega se sklicujete, čeprav za tak dogovor ni nobene poslovniške osnove, kajti točka dnevnega reda je jasna, potem bi se morala točka drugače glasiti - bi morali gospodu Šketi dati besedo na začetku, ne pa vmes, ko začne teči čisto normalna procedura, ki običajno teče pri vsaki točki dnevnega reda. Tukaj gre za čisto poslovniško napako, gospod predsedujoči.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Kot vas razumem,  se moram gospodu Šketi opravičiti, ker mu nisem dal besede prej. Mislim, da smo scenarij pripravili v skladu s poslovnikom, niste pa predlagali ničesar, zato prehajamo naprej. Dajem besedo Janezu Podobniku, ki bo govoril v imenu poslanske skupine Slovenske ljudske stranke.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani gospod predsednik, poslanke in poslanci! Najprej bi rad poudaril, da je gradivo za to točko dnevnega reda pripravilo 24 poslancev Državnega zbora. Prav tako bi rad opozoril v imenu poslanske skupine Slovenske ljudske stranke, da je bila zahteva po čim prejšnjem - poudarjam "čim prejšnjem" - sklicu izredne seje Državnega zbora, na kateri bi se obravnavale nepravilnosti pri zbiranju podpisov podpori volivcev k zahtevi za razpis zakonodajnega referenduma, na katerem bi se Slovenci oziroma slovenski državljani opredelili do osnovnega referendumskega vprašanja, da bi se državljanom Republike Slovenije dodatno brezplačno razdelilo lastninski certifikat, vsakomur v vrednosti že prejetega lastninskega certifikata, da je bila ta zahteva po izredni seji v skladu s poslovnikom podana 27. oktobra 1994. Danes pa smo 13. decembra 1994.</p>
                  <p>V poslanski skupini menimo, da je ta razprava zelo pomembna, saj smo ob teh dveh, predvsem v postopku predloga treh poslancev, prvič preizkusili kvaliteto zakona o referendumu in o ljudski iniciativi. Predvsem smo preizkusili njegovo uresničljivost. Zakon je Državni zbor sprejel marca letos. O njem je Državni zbor dvakrat glasoval, ker je nanj vložil veto Državni svet.</p>
                  <p>V poslanski skupini tudi menimo, da je potrebno razlikovati instrument zakonodajnega referenduma in instrument pobude za spremembo nekega zakona. Za prvo, torej predlog za zakonodajni referendum, je potrebno zbrati 40.000 podpisov. Za drugo, za spremembo zakona pa 5.000 podpisov. Ali druga pot, ki jo omogoča zakon, za zahtevo za razpis zakonodajnega referenduma je potrebno 30 poslancev Državnega zbora, za spremembo zakona pa ga lahko uveljavi vsak poslanec v Državnem zboru. Mislim, da je to potrebno razlikovati.</p>
                  <p>Iz gradiva za obravnavo te točke, v katerem so navedene ugotovitve 24 poslancev Državnega zbora, je najbolj jasni osnovni sklep. Izvedba zakona o referendumu in ljudski iniciativi je bila preko predlaganih opravil s strani pristojnega Ministrstva za notranje zadeve pomanjkljiva, predvsem pa pripravljena na način, da se volivcem, dajalcem podpor zakomplicira izražanje njihove volje. Veliko je objektivnih razlogov za to. Gre za prvi primer takega izjasnjevanja volje ljudi ob novem zakonu. Toda, v poslanski skupini se ne moremo znebiti občutka, da so bili postopki in opravila prezapleteni, nelogični in so predvsem slovenskim volivcem onemogočali, da bi čim hitreje izrazili svojo voljo. Trdno smo prepričani, da je država oziroma vsakokratna oblast, torej Vlada oziroma ustrezni vladni resor dolžan, da v duhu demokracije omogoči, da se njeni državljani na čim bolj neposreden in preprost način lahko izrazijo ob določenem vprašanju, kot jim to omogoča ta ustava in zakon.</p>
                  <p>Devet točk, ki smo jih navedli podpisniki zahteve za obravnavo te točke, priča, da to ni bilo tako. Interpretacija zakona o referendumu in ljudski iniciativi se je s strani Ministrstva za notranje zadeve spreminjala. Po našem mnenju se je izrecno uporabljala na najbolj restriktiven način, da so bile rešitve najbolj restriktivne.</p>
                  <p>Omeniti bi bilo potrebno absurdno napotilo, da se niso sprejemali fotokopirani obrazci, ki pa jih hkrati nisi mogel dobiti v knjigarnah Državne založbe Slovenije v posameznih občinah. Ali morda še bolj absurdno napotilo, da se je zavračalo obrazce, izrezane iz časopisov z vsemi predpisanimi elementi. Ali, če omenimo nelogično in neživljenjsko odločitev, da predlagatelji ne smejo sami predložiti obrazcev podpore na podpisnih mestih v sedežih občin, in to v tistih občinah, v katerih obrazcev ni bilo veliko dni od 60 dni možno dobiti. Zato so bili potrebni zelo energični protesti, da so se te določbe spremenile.</p>
                  <p>Po našem mnenju je naloga uradnega organa, predvsem organa državne uprave, in v tem primeru je Ministrstvo za notranje zadeve najbolj odgovorni del državne uprave, da deluje nepristransko in da v svoje delo ne vpleta političnih, subjektivnih in drugih ocen.</p>
                  <p>V imenu poslanske skupine Slovenske ljudske stranke bi rad povsem direktno izjavil, da ne želimo pavšalno obremenjevati oziroma obtoževati delavcev upravnih organov po občinah. Mnogi so delali po svojih najboljših močeh, v veliki časovni stiski in obremenjeni z drugimi nalogami, ki jih imajo. Toda, po našem mnenju, so se problemi pojavili tudi zato, ker so dobivali nejasna in zapletena navodila. V nekaterih primerih, ki smo jih evidentirali, je šlo tudi, po našem mnenju, za nedopustno stališče in ravnanje upravnih organov na nivoju občin.</p>
                  <p>Državna uprava, Ministrstvo za notranje zadeve je dolžno, da uresničuje določbe zakona na način, da državljanom omogoča na najbolj korekten, preprost, nikakor ne na namerno zapleten način uveljaviti svojo voljo. Zato ponavljamo, to je izkušnja, ki jo imamo evidentirano, to je izkušnja, ki je zapisana v številnih pismih slovenskih državljanov, da je bil ta postopek pri pobudi za zahtevo zakonodajnega referenduma preveč kompliciran. To je izziv tudi za Državni zbor, da ta zakon dopolni oziroma popravi.</p>
                  <p>Kaj storiti ob očitnih kršitvah postopka zbiranja podpisov podpore volivcev? Predlagali smo, da se podaljša rok podpore za 21 dni. Prav tako smo predlagali, da Državni zbor sprejme sklep, s katerim bo zavezal ustrezni organ, da v roku 15 dni predpiše podrobnejša navodila za zbiranje podpisov in ponovno poudarjamo, na način, da bodo le-to volivci dajali na najhitrejši in najenostavnejši način. Veliko možnosti je ostalo neizkoriščenih.</p>
                  <p>V imenu poslanske skupine Slovenske ljudske stranke bi rad spregovoril še na kratko o poročilu o izvajanju zakona o referendumu in ljudski iniciativi, ki ga je pripravilo Ministrstvo za notranje zadeve. Podrobno so opisani postopki in načini reševanja problemov pri samem zbiranju podpisov. Nakazane so tudi nekatere dileme in vprašanja, ki so odprta, ki so ostala nerazrešena. Prav tako so v tem poročilu nakazane tudi nekatere dileme in tudi samokritična ocena ministrstva, da je moralo zaradi nedoslednosti samo spreminjati pogoje pri tem postopku. Predvsem opozarjam, da je to odprto vprašanje, ki je tudi v poročilu, kdo je dolžan pomagati pobudnikom pri informiranju javnosti, pri zagotavljanju obrazcev in sploh javnost seznaniti z razlogi za pobudo.</p>
                  <p>Strinjamo se, da je nedopustno, če Ministrstvo za notranje zadeve ni dobilo plačila za opravljeno delo. To je problem ministrstva, saj je sestavni del Vlade, ki sama operira z proračunskimi sredstvi.</p>
                  <p>V poslanski skupini zavračamo globalni ton, ki preveva poročilo. V njem se pojavljajo povsem politične ocene in stališča, dosledno negativna do predlagateljev, ki se kar naenkrat skoncentrirajo v Slovensko ljudsko stranko. Predlagatelji so bili trije poslanci Državnega zbora, dva iz poslanske skupine SLS in gospod Marijan Poljšak.</p>
                  <p>Vrhunec v poročilu pa je ocena, citiram: "Menimo, da je bila celotna medijska dejavnost v tej zvezi usmerjena v predvolilno kampanjo Slovenske ljudske stranke". Sprašujemo se, kdo, kateri organ ali služba v Ministrstvu za notranje zadeve je dala tako oceno. To je povsem politična ocena. To je ocena, ki v tako poročilo ne sodi. To je ocena, ki ne sodi v poročilo Ministrstva za notranje zadeve. Morda bi lahko sledila drugačna ocena, ki bi še dodatno diskvalificirala Slovensko ljudsko stranko. Če bi poslanci Slovenske ljudske stranke pristali na nedopusten ton, ki ga odločno zavračamo, bi se vprašali, kdo pa je minister, ki je to podpisal? Iz katere stranke je ta minister? Tega ne bomo naredili, ker na tak ton, ki ni v čast Vladi, ne bomo pristali.</p>
                  <p>V samem poročilu je še vrsta ocen in stališč, ki po našem trdnem prepričanju ne sodijo v dokument, ki ga pripravi Vlada, kajti to je napad na politično stranko. V parlamentarni demokraciji se na takšen način v parlamentu ne pripravljajo poročila Vlade. Potrebno je povedati, mislim, da je to objektivno in je znano, da so vse tri vladne stranke nasprotovale vsebini referenduma. V parlamentarni demokraciji je to nekaj normalnega in nekaj legitimnega. Tu ostaja odprto vprašanje, ali je to nasprotovanje predlagani pobudi, ki je eminentno politično vprašanje, ki je najpomembnejše politično vprašanje sedanjega trenutka v Sloveniji, kajti tranzicija, ki je povezana z lastninjenjem je tista, ki bo določila utrip slovenske družbe za vrsto let naprej. Vsebina tega referenduma je mnogo pomembnejša kot izid lokalnih volitev, se sprašujemo, da je zakon o referendumu in ljudski iniciativi padel v temeljni preizkušnji njegove demokratičnosti. Nikakor se ne sme zgoditi, da Vlada s svojimi službami, namerno ali nenamerno, uvede na podlagi zakona zapletene opravila in postopke, da bi volivcem otežila, da izrazijo svoj voljo. Ta vodila je potrebno doreči, biti morajo objektivna. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo kot predstavnik poslanske skupine besedo? Gospod Ivo Hvalica, Socialdemokratska stranka. Preden dam gospodu Hvalici besedo, pa lepo pozdravljam tudi mlade obiskovalce osnovne šole, ki so danes v parlamentu. (Ploskanje) Izvolite, gospod Ivo Hvalica.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Socialdemokrati se pridružujemo zahtevam Slovenske ljudske stranke in podpiramo tudi predlog njihovih sklepov. Tu je bilo že vse povedano o nepravilnostih, ki naj bi se dogajale. V  celoti sprejemam informacijo, ki jo je dovolj podrobno podala gospa Lukačeva, dodajam pa svoje izkušnje. Ne trdim, da Ministrstvo za notranje zadeve ni opravilo svoje naloge. Vprašljivo pa je, kako je bil ta prenos navzdol do upravnih organov, ki imajo po občinah različna imena in tudi različne politične konotacije. Na nekaterih upravnih organih so sprejemali prišleke, ki so prihajali zato, da bi podpisali zahtevo kot nebodigatreba, kot nagajivčke. Ni bilo nujne uniformirane usmerjenosti, vizualne signalizacije, ki bi jo lahko Ministrstvo za notranje zadeve uniformno za vso Slovenijo preskrbelo. Viseli so razni listki, zalepljeni s selotejpom, z bolj ali manj okornimi tiskanimi črkami, kar ni dajalo videza, da gre za tako rekoč vseslovenski projekt. Tudi to so nepravilnosti. Sicer sem pozorno poslušal gospoda Debelaka, ki ga tudi sicer cenim in me je državni sekretar prepričal o vsem. Jasno, zavračam, pa tudi sam politično ceno tega akta na takšen način, kot je to omenil gospod Janez Podobnik. To ni sprejemljivo, da Ministrstvo za notranje zadeve daje temu politične cene. Lahko bi rekel,</p>
                  <p>navsezadnje oprostite, bom izrabil to priložnost, da sem bil pred dnevi obsojen tudi v kontekstu volitev. Ne vem, kako boste vi to sprejeli. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo v imenu poslanske skupine? (Ne.) Besedo dajem gospodu Leu Šešerku. Preden pa pridem naprej, moram še povedati, čeprav to ni polemika gospodu Janezu Podobniku, kot predsedujoči, da je bilo gradivo vloženo 17.11.; 27.10. je bilo gradivo nepopolno in v skladu s poslovnikom ni bilo možnosti, da bi sklicali izredno sejo s to točko. Poudarjam, gradivo je bilo vloženo 17.11. pravilno in v skladu s poslovnikom. Gospod Leo Šešerko ima besedo. Izvolite. Povedal sem, da to ni polemika, ampak kot predsedujoči sem bil dolžan to dejstvo sporočiti, ker je bilo to v sklicu navedeno in tudi na kolegiju je bilo tako dogovorjeno. Izvolite, gospod Podobnik.</p>
               </sp>
               <sp>
                  <speaker>JANEZ PODOBNIK:</speaker>
                  <p>Hvala lepa. Zavedam se, da je čas, da je ta tema obravnavana, izredno pomemben. Toda, če pogledate gradivo, ki ga je podpisalo 24 poslancev in ne Slovenska ljudska stranka, v zadnjem odstavku lepo piše in se predlaga, kaj bi bilo potrebno narediti. Predlagamo, da se preveri tudi ustreznost zakonskih določil. Samo z nekaj bolj jasnimi stavki smo nekako zadostili določbi poslovnika, kot je ocenil predsednik Državnega zbora, je pa to njegova izključna pristojnost in mu je uspelo, da je obravnavo tega zakona premaknil v bolj anemični čas. Če smo pa odkriti, to bi bilo potrebno v skladu s poslovnikom obravnavati čim prej. Prepričan sem, že naslednji teden, ko je bilo vloženo. Te razlage mislim, da niso korektne.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Podobnik, še enkrat poudarjam, da mora biti gradivo pripravljeno v skladu s Poslovnikom Državnega zbora in gradivo 27.10. ni bilo, gradivo z dne 17.11. pa je zadostilo vsem potrebam, ki jih nam narekuje Poslovnik Državnega zbora. Gospod Šešerko. Izvolite.</p>
               </sp>
               <sp>
                  <speaker>DR. LEO ŠEŠERKO:</speaker>
                  <p>Hvala lepa. Spoštovane kolegice in kolegi, spoštovani gospod podpredsednik! Slovenci imajo lep rek, "Vsak začetek je težak" in tako se je zgodilo tudi s to iniciativo. Rečem lahko, da verjamem državnemu sekretarju, da minister ni nalašč dal odklopiti računalnikov, verjamem pa, da računalniki niso dovolj kvalitetni in tudi mislim, da to velja tudi za Državni zbor. Kot verjetno veste vsi, se poslancem pri nas, ki ne delajo na računalnikih, le ti odvzamejo in se dajo drugim, ki čakajo nekaj mesecev, da bi prišli do svojega računalnika. Ni pa mogoče brez računalnika takšne stvari opravljati, zato upam, da se bo ministrstvo ustrezno opremilo v prihodnje, pa ne samo to, tudi druga, tako da se takšne stvari ne bodo dogajale. Do takšnih tehničnih napak ne sme prihajati, če že pride pa mislim, da moramo v zakon napisati in vidim, da se praktično vsi strinjamo, da ga je treba spremeniti na nekaj točkah. Potrebno je napisati v njem, če pride do tehničnih napak, potem je potrebno za toliko dni podaljšati zbiranje podpisov, v koliko dnevih so se napake zgodile.</p>
                  <p>Mislim, da iniciativa vsebinsko ni bila najbolj posrečena, čeprav je zasluga predlagateljev velika, da so  prebijali led, da so prvič poskusili. Menim pa, da čim več bonov razdeliš, tem manj bo vsak od njih vreden. To je neka reč, ki je v ekonomiji poznana, ampak mislim, da to pri tej zadevi ni pomembno. Mislim, da je na vsak način potrebno omogočiti predlagateljem, da poskušajo zbrati, korektno omogočiti zbiranje podpisov. Zato mislim, da je potrebno po možnosti s čim širšim konsenzom v tem zboru relativno hitro pripraviti spremembe zakona v tej smeri, da se bolj natančno določi postopke priprave, se pravi sproženja, in tudi postopke zbiranja podpisov. To si predstavljam tako, da bi obrazec, kar je bila ena od stvari v sporu, lahko veljal vselej, kadar vsebuje vse predpisane elemente. Ne predstavljam si, da bi zaradi oblike v tisku lahko bil razlog za zavračanje iniciativ, ampak mislim, da je prav, da tudi v zakon napišemo in da razbremenimo ministrstvo oziroma izvajalca teh dilem. Dileme so se tukaj jasno pokazale in s spremembo zakona to lahko rešimo.</p>
                  <p>V zakon je treba tudi napisati, da so uslužbenci, ki izvajajo v imenu države sprejemanje teh podpisov oziroma iniciative, dolžni dajati jasna navodila za izpolnjevanje, tako da državljani niso v dvomih, v kakšni obliki naj obrazec pripravijo in da to ne more biti jabolko spora. Mislim, da je prav, da tudi to uredimo z zakonom.</p>
                  <p>Zakon je treba spremeniti še v eni točki. Po švicarskem vzoru je treba podaljšati rok za zbiranje podpisov za zakonodajni referendum - ne mislim na druge oblike - na eno do dveh let. Na tak način bi odpravili vsak dvom o tem, da ima predlagatelj, ki predlaga - ne spremembo zakona, ampak, ki želi predlagati nek zakon - ustrezen čas, da lahko sproži ali omogoči zakonodaji referendum in da je s tem omogočeno volilnemu telesu, da posega v zakonodajno delo. Mislim, da je to lahko pravi prispevek k političnemu konsenzu v Sloveniji in tudi k utrditvi demokratičnih institucij. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Šešerko. Besedo ima gospod Marijan Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Želim, da je ta razprava takšna, kot se spodobi. Ne želim in ne bom demagoško nastopal in govoril, temu se odpovedujem, ker je škoda energije in časa. Naj nastopa kdorkoli kakorkoli. Prosim poslance, ki se z menoj strinjajo, da dobro poslušajo, in tudi predstavnike Vlade prosim, ker želim, da je moja razprava kot polemika. Postavil bom neko stvar in bom rekel tako in tako je; ne, da bomo o tem glasovali, ker če glasujemo, se lahko zgodi, da bo več kot 50% ljudi glasovalo, da je črno - belo. Zahtevam in želim, da stvar speljemo popolnoma strokovno. Zato tudi prosim poslance, ki jim je do tega, da bi stvar speljali oziroma da bi zadevo razčistili, ker sem tukaj zato, da zadevo razčistimo - da dobro poslušajo, da bi mi eventualno pomagali.</p>
                  <p>Prva zadeva. Gospod Debelak je govoril, da nam je zakon naložil, da zadevo ustrezno računalniško podpremo. Temeljno vprašanje je, ali je bila izbrana prava metoda za zadovoljitev določila v 13. členu zakona o referendumu, da vsak volivec lahko da samo enkrat podporo. Volivec da podporo tudi na volitvah. Prej je gospod Debelak trdil, da uporaba volilnih imenikov ni mogoča, ni primerna oziroma govoril je v tem smislu: samo metoda z računalniško podporo je primerna. Trdim, da to ni res, ker je določilo 13. člena izpolnjeno tudi, če se uporabljajo volilni imeniki. Potem pa naj tehnično pride sem kdorkoli z Ministrstva za notranje zadeve in naj pove, kako stvar v resnici poteka. Evidenco volivcev ima služba za evidenco volilne pravice. Ta lahko, ker gotovo je, da se terminante dela v matematiki tako ali drugače, lahko se dela podmnožice in z računalniki se gotovo lahko to dela, ne glede na to, vem in vsi to vemo, da nisem strokovnjak, pa tudi večina ni strokovnjakov na računalnikih.</p>
                  <p>To se pravi, lahko narediš izpis volilnega imenika za vsako volišče posebej, kot so bile sedaj lokalne volitve, lahko narediš in rečeš, naj bo podmnožica malo večja. Recimo, tako velika podmnožica, tako velik volilni imenik, ki zajame določeno občino ali nek krajevni urad. Prva in osnovna zadeva, menim, da ministrstvo, ne kot je prej rekel gospod Hvalica, da je izpolnilo svojo nalogo, ministrstvo ni izpolnilo svoje naloge. Sploh ni v redu in ni v redu, verjetno namenoma, da se ne spuščam v to, kakšna sabotaža stoji za tem. Ampak prvič trditev, zakaj je ministrstvo - tukaj je treba jasno odgovoriti, ali dokazati - zakaj je ministrstvo izbralo metodo računalniške podpore namesto metodo volilnih imenikov? Na občini je lahko, in to bi bilo lahko tudi na krajevnih uradih, kjerkoli je matični urad, bi lahko ustrezna odgovorna oseba imela volilni imenik, in v volilnem imeniku obkrožila tistega, ki bi mu dali podporo, podpisali obrazec. To se pravi, da ni res, da je bil sistem dela z računalnikom, pač pa je sistem dela z računalnikom, kar se je jasno izkazalo med delom, med zbiranjem podpisov, da je bilo to ovira.</p>
                  <p>Drugo vprašanje, sprašujem ministrstvo, da dokaže, da pokaže svojo študijo. Sprašujem, kakšen je ta projekt? Besedo projekt je uporabljal gospod Hvalica. Če je ta stvar projekt, koliko je vredna? Kakšna pozornost se temu posveti? V pregledu pomembnejših aktivnosti so navedeni razni sestanki. Ogromno sestankov, 6.4.1994 sestanek o operacionalizaciji zakona, 28.4.1994 spet dopis, zahteva po informaciji o nalogah in aktivnostih, poddogovor za realizacijo itd. Ogromno ste sestankovali in se pogovarjali.</p>
                  <p>Če zidaš hišo, najprej narediš načrt za hišo. Načrt za hišo vsebuje kako izkoplješ temelje, kako postaviš temelje, kako zidaš. Vse do potankosti je napisano. Dobro, to je bila prva izkušnja, toda, kje je vaša študija? Drugo vprašanje: kje je vaša študija? Lahko prekinemo sejo in Ministrstvo za notranje zadeve lahko prinese študijo na treh straneh o logistiki, da se to lahko sploh zgodi. Na normalen način, ker stvari se niso dogajale na normalen način. Tam je bila kot fronta na teh občinskih odborih, kjer je bila gneča, kjer ni bilo gneče, ni bilo kot fronta. Kdor je prišel individualno, je lepo potrpel, počakal, drugače je pa stvar izgledala kot odnos med demonstranti in policijo. Na eni strani demonstranti s transparenti, razkurjeni, na drugi strani tisti, ki branijo, da bi demonstranti čim manj uspeli.</p>
                  <p>To kar se je zgodilo, pa ni važno, če je tudi bil kriv tisti, ki je prišel z obrazcem, da dobi podpis oziroma da podpiše pred uradno osebo podporo, ni važno kdo je kriv, o tem ne govorim, ampak ta način in ta metoda je nemogoča, je nenormalna. Vi bi to morali vnaprej vedeti, da bo do tega prišlo, vi bi morali izračunati. Kjer je vaša študija, kje je vaš projekt? Prekinemo sejo, dajte projekt, če ne, dajte vsaj tistim, ki smo zainteresirani, pokažite, da imate logistiko. Potem na koncu ljudem, ki stvari ne poznajo, servirate številke in rečete 1000 ur, 800 piše v vašem poročilu. Govorite o 1000 urah, ki ste jih izven delovnega časa, ne vem kateri uradniki so jih naredili, ampak povedali ste in tudi videl sem, še prej kot v eni minuti se lahko zgodi en podpis. To je 60 podpisov na uro se lahko zgodi. Tisoč krat 60 je 60.000. Koliko podpisov ste naredili? 13.000, odštejte 21.000 je naših. Je skupaj 34.000. To je laž. Saj so se podpisi dogajali tudi v rednem delovnem času. Kako postavljate tako trditev, da ste vložili nek čas, če pa ni posledic o tem. Kje so posledice? In logistika?</p>
                  <p>Torej, prvič zahtevam, kje je projekt. Zaradi mene lahko govorite, ampak če mi papirja ne pokažete, da ste se študijsko resno strokovno pripravili za to zadevo, vam ničesar ne verjamem. Zame ste obsodbe vredni. Ne pravim... Kaj mene briga interpelacija. Mene to ne briga. Mene briga za to, da ljudje delajo, kakor se spodobi. Kje imate projekt o tem, da se bo ta stvar lahko zgodila na normalen način. Primer je bil, ko smo delali analizo, vprašanje, koliko je prebivalstva v vsaki občini. Kako ste upoštevali, koliko jih lahko, koliko naj bi podpisalo; projekt, kako se bo ta stvar zgodila? Potem lahko rečete - smo naredili projekt, ampak projekt ni šel. Ves čas samo trdite, kako ste imeli prav in kakšne so napake predlagateljev. Povejte, kaj ste vi naredili narobe. Pokažite projekt. Pokažite, kako je bilo mogoče, da se je ta stvar zgodila. Recimo, v občini Laško je 10% prebivalstva podpisalo, ampak to more biti možno. Vsaka stvar mora imeti svojo rezervo. Prvič, mora biti preštudirana, drugič, mora imeti rezervo. Če gradiš, če postavljaš dvigalo, ima 10-kratni varnostni faktor. Kakšen varnostni faktor je imelo vaše delo? Recimo, v neki občini so ljudje nezainteresirani in ne podpišejo. V drugi občini pa lahko 10% prebivalstva, to se je zgodilo v Laškem. V Ljubljani je bilo nekaj več kot 2% prebivalstva. V večini občin, kjer so bili zainteresirani, kjer je bila dobra propaganda, je bilo okrog 2% prebivalstva. Meni so ljudje povedali, so rekli "sem moral vzeti dopust". To ne lažem. Pravijo, to je nekulturno, to je nedemokratično, to je nečloveško, kar se je dogajalo. Ljudje so se morali siliti; tudi uradniki se niso imeli dobro. Tudi oni so trpeli. Tudi zanje je bilo to nenormalno. Ampak zato, da ta stvar ne bi bila nenormalna in zato, da bi se zgodila, mora obstajati projekt, kako se zgodi. Kako se to lahko zgodi z ustrezno rezervo. Recimo, v vsaki občini, da je možno, da so ustvarjeni pogoji, da lahko 10% prebivalstva da svoj podpis.</p>
                  <p>Sedaj sem povedal dve zadevi. Če še enkrat rekapituliram. Kako ste se odločili? Zakaj trdite oziroma zahtevam, da umaknete vašo trditev, češ - kot je rekel gospod Debalak - čisto konkretno: "Zakon nam je naložil." To ni točno! Ali bomo sedaj glasovali o tem? Zakon ne nalaga tega. Zakon nalaga enkratnost podpisa volivca, enkratnost dajanja podpore. To je pa možno na računalniški način, ki je bil sedaj, ki je bil sigurno težji. Na koncu bi morali priznati: "Da, ni šlo, slabo smo načrtovali." Ne gre. V redu. Dajmo pridno reči, da je bilo prvič in nam je spodletelo, nismo dovolj premislili." To je prva zadeva.</p>
                  <p>Zahtevam, da Ministrstvo za notranje zadeve prizna, da obstaja tudi drugi način, to je način preko volilnih imenikov in zahtevam, da povedo, zakaj niso izbrali tega drugega. Ne morem razumeti; poglejte, človek, ki je na oblasti je odgovoren, ne more drugič drugače povedati. Vi ste večji strokovnjaki kot jaz, to sem vam že rekel. O tem sem imel že razpravo. Ne bi vam zameril, če vam nihče ne bi rekel. To je nemogoče. To je logika. Logika vam je morala povedati... In drugič, kar zahtevam - kje je vaš projekt, da bo stvar uspela in pokažite ga. Kje je logistika, da bo zadeva na normalen način uspela?</p>
                  <p>Tretjič. Če že trdite, kako je vse narobe in kako je narobe to, kar so delali predlagatelji in kakšen spopad je bil; kje imate vi vaš predlog kako bi stvar lahko... To je isto. Tretje vprašanje je isto kot prvo, samo obrnjeno. Kje je vaš načrt, da bi ta zadeva uspela? Kako bi ta zadeva uspela? Vi ste bili dolžni zadevo operativno izvesti. Zahtevam, da mi odgovorite. Prosim, da mi kolegi pomagajo, da v stilu polemike razčistimo stvari, ne pa z glasovanjem.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Poljšaku. Besedo ima gospod Žarko Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Dovolite mi, da pojasnim še nekaj verjetnih vzrokov za vrsto problemov, ki so nastopili pri zbiranju podpisov za zakonodajni referendum "Certifikati". Verjetno je eden ključnih vzrokov v bistvu nepravilna pripravljenost Ministrstva za notranje zadeve, ki je verjetno prezgodaj sporočilo predsedniku Državnega zbora, da je pripravljeno za izvedbo akcije. Zadeva se začne že pri obrazcu, ta obrazec je v zakonu o referendumu naveden. Ministrstvo je izdalo uredbo, tako kot zakon zahteva, od izdaje uredbe do priprave obrazcev v zadostnih količinah je poteklo kar nekaj časa, tako da je bilo tudi na dan začetka zbiranja podpisov v resnici na prodajnih mestih zelo malo teh obrazcev. Knjigarne in podobne trgovine, ki se ukvarjajo s prodajo državnih tiskovin, so pač izjavile, da niso bile zainteresirane za večja naročila, kajti oni se obnašajo tržno. Se pravi, toliko kot je povpraševanja, toliko naročajo.</p>
                  <p>Tukaj nastopi ključni moment, zakaj so bili državni obrazci prepuščeni tržnemu principu. Verjetno je edino pravilno, tako kot drugi obrazci, ki jih potrebujemo državljani za druge namene, bi te obrazce morali dobiti na ustreznih organih, tam, kjer volivci dajemo podpise posamezni podpori. To je prva napaka in ena od temeljnih, ki je v začetnih tednih te akcije ustvarila največ problemov, največ nesporazumov in največ težav.</p>
                  <p>Naslednja napaka je sam obrazec. Sprašujem, na podlagi katerega zakona je bila izdana uredba, ki je oblikovala tak obrazec. Zakon o referendumu govori o obrazcu za podporo zahtevi za razpis zakonodajnega referenduma. Ne govori o nobeni drugi akciji, ki je zraven še v obliki obrazca natiskana. Gre za pobudo za zakon, gre za pobudo za različne druge zadeve lahko. V glavnem, tri rubrike so in sprašujem, zakaj je bil uporabljen ta način. Vemo, da je pri zbiranju podpisov, ko sta potekali hkrati dve akciji za zbiranje podpisov, ena za zakonodajni referendum, druga za zakon, da je prihajalo do pomot, popolnoma normalnih pomot, ki nastanejo pri ljudeh, ki se na zadeve mogoče najbolj ne spoznajo in ob pomanjkanju ustreznih instrukcij. Celo na volitvah so inštrukcije veliko bolj natančne, ko vsak državljan, ko pride na volišče, ve, kaj mora narediti. Tukaj je bilo prepuščeno posameznikom, da pač delajo tako, kot delajo, ne v vsebinskem smislu, ampak tudi v tehničnem smislu.</p>
                  <p>Državni organ je dolžan vsakemu volivcu in volivki tehnično natančno pojasniti postopek za podpis zahteve za podporo posamezni zakonodajni akciji.</p>
                  <p>Vsekakor je obrazec, tak kot je, zavajajoč. Menim, da je bila tukaj storjena druga huda napaka. Naslednje napake so bile čisto logistične, danes že večkrat omenjene. Gre za napake posameznih uslužbencev, ki so jih storili ali zaradi slabe pripravljenosti na to akcijo ali zaradi njihovega nerazumevanja te pobude, njihovega odklanjanja te pobude, njihovega, celo večkrat mogoče občutka, da imajo dodatno delo in so se temu izogibali in tako naprej. Tudi takšne pritožbe so prihajale na naslov pobudnikov. Osebno menim, da je sicer odnos uradnih oseb do volivcev in volivk izredno pomemben, verjetno pa ni bil tako bistven, je pa marsikdaj marsikoga odklonil, predvsem v tistih primerih, ko so volivci prišli, to velja predvsem za ljubljanske občine, na sedež občine, kjer je bil po informacijah tak organ, kjer bi lahko dali podpis in so jih od tam pošiljali na Mačkovo, kjer se centralno zbirajo takšni podatki iz matičnih zadev. Tukaj je prihajalo do vrste nesporazumov in do vrste težav, na katere so pač posamezni podpisniki različno reagirali in zato je bila tudi verjetno tukaj vrsta nesporazumov, ki so imeli celo za posledico hudo kri in podobne neprijetnosti.</p>
                  <p>Naslednja zadeva, ki mislim, da je ena od najbolj temeljnih in jo bo potrebno v zakonu spremeniti, je odločitev ministrstva, da bo zadnji stavek 13. člena, ki govori, da volivec lahko da podporo s podpisom posamezni zahtevi za razpis referenduma samo enkrat, da bo to določilo nadzorovalo z računalniki. Tukaj je že gospod Poljšak jasno povedal, da je bila storjena ena temeljnih napak. Ne samo napaka, ki bi lahko rekel, da je logistično onesposabljala to akcijo. Ti računalniki so zgolj na matičnih uradih. Ne morejo biti pa na drugih uradih, kjer bi ravno tako lahko pristojni organ z vso verodostojnostjo ugotovil, da gre za volivca in bi ugotovil, da ta volivec da podpis in to vnese v ustrezni volilni imenik. Pri tej zadevi, ko so se pojavili računalniki, so bila s tem omejena mesta, ker se je lahko podpora dala na bistveno manj mestih, kot bi sicer bila, kajti lahko bi se podpora dala tudi v krajevnih skupnostih, ki jih je veliko več kot občin. Ta omejitev je čisto samovoljna, da smo si na jasnem, na zakonu ta odločitev ministrstva ne temelji, to je njihova čisto samovoljna odločitev, poleg te omejitve, ki je zelo pomembna, kajti veliko državljanov bi ravno zaradi oddaljenosti težko prišlo oddajat to pobudo.</p>
                  <p>Računalniška uporaba je problematična tudi v drugem smislu, ki do sedaj ni bil kaj prida omenjen, gre za varstvo človekovih pravic. Gre za tajnost podatkov in vemo, kakšen učinek imajo pri ljudeh občutki, da si vnešen v nek seznam. Vsak, ki je dal to podporo, je bil uvrščen na seznam v računalnik. Zakaj? S kakšno pravico? Vsi vemo, da je to akcijo politično izredno dobro napadla Vlada in nekateri vladni predstavniki, ki v resnici nadzorujejo državno upravo. Vsi vemo, da smo se še komaj izmotali iz drugačnega sistema, ki je uvrščal ljudi na razne sezname s točno določenim namenom. Vsi poznamo pri ljudeh občutek strahu, ki pri tem lahko nastane. Veliko pritožb je bilo usmerjenih ravno v to vprašanje. Zakaj, če dam podporo, moram biti na nekem seznamu? Zakaj se to dela? Verjamem, da je tukaj nedosleden že sam zakon. Ustava ne. Ustava je jasna. Ustava tega ne omejuje. Zakon je toliko nedosleden, ker ni preciziral natančnih postopkov, niti tega ni naredil, da bi predpisal posebno uredbo, ki bi urejala te, na videz logistične zadeve. Materija, kako to delati brez računalnika oziroma kako ugotavljati enkratnost dajanja podpore je sicer tema druge razprave in bi se je čisto na kratko dotaknil. Možno je na podoben način, kot se izvajajo volitve. Mislim, da je ustavno sporno, da se mora posamezni volivec podpisovati pred državnim organom in s tem jasno povedati, da se je za nekaj opredelil, čeprav se je opredelil zgolj za razpis referenduma, ko gre za tako politično dejanje, ko je že sam razpis referenduma za nekoga lahko nevaren. Jasno, nevaren za tiste, ki so na oblasti. Zato menim, da bi v tem primeru morali imeti drugačen postopek zbiranja podpisov, verjetno na tak način, kot se opravljajo volitve. Državni organ bi moral zgolj evidentirati željo volivca, da za neko zahtevo odda svoj glas. Kakšen je ta glas, je stvar volivca, ki zadevo opravi in odvrže v za to pripravljeno skrinjico ali nekaj podobnega.</p>
                  <p>Mi se moramo zavedati, da je naš sistem, tako volitev kot tudi dajanja podpor, še zelo zelo daleč od demokracije. V marsikateri zahodni državi uporabljajo že drugačne pripomočke, tudi elektronske. Ne na tak način, kot ga mi uporabljamo. Se pravi, na popolnoma jasen način uvrščanja posameznih občanov in občank na neke liste. Ti seznami niso bili zaščiteni. Meni se postavlja drugo vprašanje, zakaj so se v določenem trenutku pojavili zelo natančni podatki, koliko volivcev je dajalo podpore posamezni zahtevi, tako zahtevi za Šketov zakon, če tako popularno rečem, kakor tudi za akcijo "certifikati", ob zagotovilu državnega sekretarja, da oni teh podatkov niso dali. Kako so ti podatki prišli do novinarjev? Kako so lahko prišli do teh podatkov? In to za celo vrsto občin. V časopisih so se pojavile čisto konkretne številke. Mi jih nismo dali, ker zanje še nismo vedeli, kajti podpisniki nam niso uspeli toliko certifikatov v tako kratkem času poslati nazaj. Menim, da je tukaj tudi zaščita teh podatkov s strani državnih organov pomanjkljiva. Ravno na tem segmentu menim, da je možna kršitev tajnosti teh podatkov in s tem človekovih pravic.</p>
                  <p>Obstaja še cela vrsta drugih problemov, na katere je bilo danes dano več opozoril. Od tega, da v kolikor primerjamo z volitvami, ko ima vsak državljan, ki ima volilno pravico, možnost, da zahteva, da, v kolikor gre za bolno ali invalidno osebo, da ga na domu obišče posebna komisija. V tem primeru te možnosti ni bilo. Zakon je ne omejuje, ustava še manj. Spet samovolja ministrstva. Tega ni omogočilo, čeprav gre za proceduro, ki je verjetno smiselno enaka kot pri volitvah, saj gre za dikcijo iz zakona: Organ, ki vodi evidenco volilne pravice. Torej, bi se lahko povlekla tudi vzporednica in bi ministrstvo lahko omogočilo tudi tem hendikepiranim državljanom, da bi dali svojo podporo. Cela vrsta opozoril je bila taka, da tudi invalidi, ki so iz takih ali drugačnih razlogov vezani na invalidske vozičke, marsikdaj ne morejo priti do državnih organov. To je problem, ki je poglavje zase, zato ker niso odpravljene arhitektonske ovire. Mislim, da gre spet za kršitev človekovih pravic in da bi se že zdavnaj lahko zavedali, da je potrebno, v kolikor se drugače ne uredi, da je vsak tak državni organ, ki je v neki stavbi, v neki instituciji, dostopen tudi invalidu. Gre zopet za malomarnost, češ, saj teh ljudi je malo itd., toda ni res, vsakdo ima enako državljansko pravico.</p>
                  <p>Prej je bila vrsta polemik v zvezi s tem ali je možno - dovolite, da grem sedaj na področje veljavnosti zbranih podpisov. Za nas so zbrani podpisi veljavni. Menimo, da smo v moralnem smislu z akcijo popolnoma uspeli. Jasno, številka je premajhna, sprašujem se tudi, zakaj je zakon omejil čas zbiranja podpore. Menim, da gre za protiustavnost zakona in bomo v nadaljnjih postopkih to poskušali ugotoviti. Omejevanje zbiranja podpore je smiselno samo v tistih primerih, kadar, na primer Vlada predlaga nek zakon in skupina volivcev ugotovi, da bi ta zakon zelo nevarno posegel v posamezne pravice državljanov in zato zahteva razpis referendumu, vložil je pač pobudo oziroma zahtevo, h kateri priloži 200 podpisov in postopek steče. V takem primeru se je smiselno držati poslovniških rokov, ki morajo preteči od vložitve zakona do prve obravnave. V primeru, ko pa skupina volivcev predlaga posamezni zakon ali pa celo posamezni volivec in ko ugotovi, da ga Državni zbor zaradi političnega stališča večine ne bo obravnaval ali pa celo ne bo želel sprejeti, potem ima to možnost, da uporabi referendum. Zbiranje podpisov za tak zakon je normalno nepotrebno omejevati. Zakaj ga zakon omejuje, ne vem. Mislim, da je tukaj predlagatelj zakona, takrat smo bili poslanci verjetno premalo pozorni oziroma nihče še ni pomislil na tako težko izkušnjo, da nismo uporabili nekoliko daljših rokov, tako kot je gospod Šešerko predlagal, da to lahko poteka nekaj let. Zavedati se moramo, da je cela vrsta zahodnih držav, z našo sosedo Italijo vred, v zadnjem desetletju bistveno spremenila demokratične odnose ravno na podlagi posebnih referendumov, ki so bili razpisali tako, da je toliko in toliko državljanov, kolikor je bilo zahtevano, dalo te podatke. V večini teh držav se to ne zbira na tako birokratski način, kot se v tej državi. Običajno se to lahko zbira tudi na ulici, lahko tudi na seznamih. Jasno, seznami niso potem shranjeni v nobenem policijskem računalniku. Verodostojnost se potem preveri na podlagi ugotavljanja ali gre za državljana ali ne oziroma ponekod imajo potrebnega občinskega stražnika, ki pač zgolj nadzoruje korektnost dajanja podpisov.</p>
                  <p>Vem, da je to materija, ki je sedaj ne bomo reševali, želel sem pa zgolj dati uvod k našemu sklepu oziroma predlogu sklepa, da se rok za zbiranje podpisov podaljša za 21 dni.  Pobudniki menimo, da je zaradi cele palete težav, ki smo jih navedli v svojih argumentih, upravičena možnost, da se rok zbiranja podaljša in da se teh 20, 21 tisoč podpisov ne zavrže kar tako. Ljudje še vedno sprašujejo, ali se bo ta akcija nadaljevala in to pogosto. Verjetno jo je marsikdo razumel šele takrat, ko je bila praktično že končana. Tukaj so normalne omejitve, ki jih imajo posamezni pobudniki, če nimajo v rokah izrednih finančnih sredstev in niso zmožni opravljati izredno široke javno-medijske propagande. Tudi sami, dokler nismo uporabili "metode ulice", če lahko tako v navednicah rečem, ko smo razdeljevali posamezne letake, posamezne obrazce v bližini podpisnih mest, potem je akcija veliko hitreje in bolj učinkovito stekla. Gre za temeljni problem vsakega takega pobudnika, da bo zaradi neke finančne nezmožnosti težko prišel do take javnomnenjske publicitete, da bi njegova akcija lahko uspela. Ravno zato je potrebno imeti daljši čas za zbiranje takih pobud in tudi ravno zaradi tega, da teh akcij ne bi po nepotrebnem politizirali in bi bile zgolj privilegij ali strank oziroma določenih lobijev, ki lahko celo plačajo prevoze podpisnikov na podpisna mesta. Menim, da to ni demokratično, zato je potrebno omogočiti daljši čas in tudi v tem primeru, če ne zaradi drugega zato, ker je bilo prvič, bi bilo pošteno, da se omogoči dodatnih 21 dni za dajanje te podpore.</p>
                  <p>Dilema, ali zakon to omogoča ali ne? Zakon tega ne omejuje. Zakon zgolj govori - predsednik Državnega zbora predpiše rok, ki je lahko, glede na posamezne oblike predhodnega referenduma in tudi na čas, kdaj je bil dan predlog za razpis referenduma. Se pravi, ali gre za zakon pred prvo obravnavo ali gre za zakon po drugi obravnavi ali pa med prvo in drugo obravnavo. Ta rok je med 45 in 60 dnevi. Če se zgodijo nepravilnosti, lahko predsednik Državnega zbora to ugotovi in podaljša rok. Lahko tudi Državni zbor sprejme sklep in od predsednika Državnega zbora zahteva, da ta rok podaljša. To ni nikjer omejeno. To je vedno možno, kajti tudi predsednik Državnega zbora ni funkcija, ki bi bila sama po sebi zadostna, ampak je funkcija, ki je zadostna samo, če je zadostna Državnemu zboru. Zato je prav, da v tem primeru posluša Državni zbor skoraj 21.000 volivcev in volivk in da podaljša rok za zbiranje podpisov. V tem primeru bi Državni zbor ravnal korektno, kajti v resnici ni bilo vse tako v redu, da bi lahko to zbiranje potekalo normalno in da bi lahko ugotovili, ali je šlo za pravično in tudi korektno izjavljanje, ali so bile storjene napake oziroma posamezni pritiski.</p>
                  <p>Zato še enkrat, preden zaključim - Državni zbor naj bo tukaj korekten. Naj se zaveda, da je 20.000 podpisov veliko. Marsikatera stranka na vsedržavnih volitvah ni dobila toliko podpore volivcev. Marsikateri občinski funkcionar ni dobil niti približno toliko podpore, kot jo daje tukaj 20.000 volivcev in volivk. Zavedati se moramo, da na volitvah, kjer je v eni sami krajevni skupnosti lahko več deset volišč, da na volitvah, kjer za to dela poseben aparat, ni tako preprosto zbrati nekaj 10.000  glasov. Tukaj je šlo za vsega skupaj 60 ali celo manj mest, kjer si lahko dal svoj podpis. Zato prosim vse poslanke in poslance, da se nekoliko zamislite in da poskušate biti korektni do teh 21.000 volivcev in volivk. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, Žaro Pregelj. Imamo prijavljeni več... Gospod minister, ali imate repliko? Izvolite, minister za notranje zadeve, gospod Šter.</p>
               </sp>   
               <sp>   
                  <speaker>ANDREJ ŠTER:</speaker>
                  <p>Gospod predsedujoči, gospe in gospodje poslanci in poslanke! Mislim, da bi lahko moj prispevek nekoliko uokviril to razpravo, čeprav ima vsakdo od vas pravico in dolžnost sprožiti vprašanja, za katera domneva, da so odprta. Moj poizkus je odgovoriti na to, kar se pojavlja in ponavlja kot očitek političnosti ravnanja državnih organov. Političnost je bila omenjena, recimo, v naslednjih zvezah, da je Vlada s svojimi postopki nenormalno zapletala postopke oziroma, da gre za podobno situacijo, kot v relaciji demonstranti-policija. Ali da gre za to, da je vpis v seznam nevaren. Ali za to, da gre za podporo sistemu preko policijskega računalnika. To so vse ocene, v katerih vidim element političnosti in v imenu ministrstva in v imenu zaposlenih in v imenu uprave odklanjam tako vrednotenje. Če komu, potem mora vam biti poznano, da se je ta država, ta Vlada in ta parlament in tudi njegov predhodnik že odločil za to, da je iz Ministrstva za notranje zadeve, ki je bilo pretežno policijsko, naredi Ministrstvo za notranje zadeve, ki ima normalne kunture, normalne države in to delamo. Taka razprava, tako vrednotenje je vrednotenje zakonodajalca in ga težko presežem v svojih razlagah po tem, ko obvelja. Zato sem se oglasil.</p>
                  <p>Povejte mi, kako, razen kot političnost, oceniti masovna zborovanja, s katerih so ljudje hodili na upravni organ, v prostore upravnega organa in zahtevali dodatne certifikate, da so zvedeli, da jim bodo dani dodatni certifikati, ne podpora za dodatne certifikate, ampak, da želijo, zahtevajo dodatne certifikate. Povejte, kako drugače, kot politično oceniti ravnanje županov v nekaterih občinah, ki so v prostore upravnega organa prišli v času, ko so bile tam stranke in žalili upravne delavce in jim očitali, da so tendiciozni in da so, potem je pa cel spekter: rdeči, zeleni, črni, pikasti, pač glede na to, katere barve je bil župan. Kako drugače oceniti tako ravnanje?</p>
                  <p>Mislim, da bi lahko dodal svoj prispevek tudi tistim očitkom, ki gredo na račun odločitve za računalniško podporo sistemu. Možna je tudi druga odločitev, da je sistem podprt z, recimo, ročnim delom. V tem primeru bi v celem roku, ki ga zakon določa za zbiranje podpor, težko evidentirali, mogoče pol tistih, ki so želeli dati podporo. Računalniški sistem, po našem mnenju, omogoča vsaj dve zahtevi, ki sta bistveni. Da je dana podpora res v volilni enoti in da je dana enkrat. Imeli smo tudi primere lokacijske razdrobljenosti v okviru ene občine, tam, kjer je računalniško podprta tudi zmogljivost krajevnega urada. Ampak, verjemite mi, da si težko predstavljam situacijo, ko bi volivec izkoriščal našo peš organiziranost in v primeru ljubljanskih občin šel od okenca do okenca ter dal podporo, kar bi mu bilo omogočeno na ta način. Zato mislim, da je računalniško podprt sistem dobra odločitev. Zato smo pripravili tudi poseben računalniški program in vabim gospoda Poljšaka, ko mu bo čas dopuščal, naj pride, naj si ga ogleda. V državni upravi delujemo na način, ki ni razsvetljenje ali trenutna intuicija, pač pa na artikuliran način, ki ponavadi pomeni, da če se ljudje o nečem pogovarjajo, se sestanejo, vsebino tega določa zapisnik. Vse, kar je navedeno v kronologiji priprav za izvajanje zakona o referendumu in ljudski iniciativi, ima svojo vsebino. Ne pristajam na pavšalno razvrednotenje tega, kar so se ljudje, ki so modri, ki se spoznajo na stroko, nisem računalničar in vam tega ne bom razlagal, ker se mnogi bolje spoznate od mene, ampak za tem stojijo strokovne odločitve. Računalniško podprt sistem zbiranja, odpor se je izkazal nenazadnje ob zadnjih volitvah, ko smo za približno 500 županskih kandidatov zbrali 18.000 glasov podpore po volilnih enotah, ki doslej še nikoli niso bile uporabljene. Nikoli niso volitve tekle v tako teritorialno razdeljenih volilnih enotah in sedaj bi se že pokazalo, če bi se pokazalo. Nismo dobili pripombe na naše delo. V tem iščem tudi element pravilnosti, odločitve za računalniško podprt sistem. Sem za to, kar je pred menoj povedal poslanec gospod Poljšak, da naj razprava teče konstruktivno, pa četudi polemično. Za nas je sprejemljiva vsaka odločitev, ki bo določala način, ampak če bo temeljil na zakonu. Dosedanji način se je pokazal kot ozek na točkah, ki jih tudi vi izpostavljate.</p>
                  <p>Trdim, da je ravnanje našega upravnega organa temeljilo na zakonu. Ne znam odgovoriti na vprašanje, kako zadovoljiti zahtevo, ki se tudi pojavlja, da naj upravni organ dela reklamo, nekoliko posplošeno vzemite to, potrebno za vsakokratno idejo, ki se manifestira v zahtevi za referendum. Kaj če sta hkrati v delu dva referenduma, bo potem upravni organ delal reklamo za dva nasprotujoča si predloga? Tudi ne znam odgovoriti na vprašanje, kaj pomeni popolna sprostitev tega, na kakšnih obrazcih se lahko evidentira dana podpora? Ne želim banalizirati, ampak v politiki, in to je politika, je tako, da vzbujeno zanimanje javnosti je pot k uspehu. Kaj, če se nekdo odloči in bo želel dati podporo na opeki ali na deski ali na gobelinu? Kaj takrat? To ni brezpredmetna debata, taka praksa je v preteklosti že bila.</p>
                  <p>Še enkrat poudarjam, za nas je sprejemljiv vsak način, ki ga določa zakon. Dosedanjega zakona nismo pripravljali v Ministrstvu za notranje zadeve. Vsaka odločitev, ki smo jo sprejeli, je bila prej. O njej smo se posvetovali s strokovno službo Državnega zbora. Želim od vas jasne odgovore, ker referendumi bodo še. Podporo bomo še zbirali. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Najprej replika. Gospod Poljšak.</p>
               </sp>   
               <sp>   
                  <speaker>MARIJAN POLJŠAK:</speaker>
                  <p>Prvo vprašanje, ki sem ga postavil, je bilo: da ni edini možen sistem računalniška podpora, ampak, da je možna tudi uporaba volilnih imenikov. Nastop gospoda ministra mi je dokazal, da je to tako. To se pravi, ker ni temu nasprotoval, je priznal in je rekel, da bi sicer z volilnimi imeniki lahko pol manj podpisov zbrali v istem času. Nekako, da gre to bolj počasi. To so samo besede, ker lahko narediš volilne imenike samo za Ljubljano za vse občine, da imajo na vsaki občini volilni imenik, lahko celo razviješ naprej na krajevne skupnosti, se pravi, da ni res in mi ni dokazal in ne more dokazati, najbrž, da vsak logično razume. Če ne, naj dokaže na papirju. Ne tako, da bom jaz šel na Ministrstvo za notranje zadeve, ker sem hodil na Ministrstvo za notranje zadeve, in pred akcijo sem hodil in sem se tam posvetoval, pa mi niso nič pokazali. Tudi sedaj sem prepričan, da nič nimajo. Ker, če bi imeli, potem bi sem prinesli projekt in bi rekli: tukaj je projekt, tukaj je dokaz, da je bila stvar premišljena.</p>
                  <p>To se pravi, prvič: možna je uporaba volilnih imenikov. Nobenega dokaza ni o tem, da to ni boljša metoda. Trdim, da je boljša. Tudi logično je, dokler ni dokazano, da je to boljša metoda, ker se da v istem času na preprostejši način, na bolj človeški način opraviti več podpisov, velja ta zadeva.</p>
                  <p>Nadalje o tem, na kar se jezi gospod Šter. Na to, kakšno je bilo ozračje. Izhaja iz tega in meče krivdo na drugega. Tako je bilo zato, ker stvar - kar sem povedal, pa tega ni odgovoril - ker stvar ni bila preštudirana. To se pravi, vprašal sem, kje je študija, študije ni bilo. Ali če je bila, je pomanjkljiva. Priznajte, nismo naredili študije, smo naredili študijo, je bila slaba, zato je stvar slabo izpadla. Do vroče krvi je prišlo samo tam, kjer so ljudje preveč časa čakali, ker je nastalo nasprotje. Tega nasprotja ne bi bilo ali bi ga bilo zelo malo, če bi bile stvari urejene tako, kot govorimo, volilni imeniki po krajevnih skupnostih, po občinah. Predstavljajte si, koliko je to. To ni 60 mest, jih je najmanj 120, če ni 200, ali še več krajevnih uradov. V vseh krajevnih uradih bi lahko uradna oseba imela volilni imenik. Poleg tega bi lahko tudi kdaj izven tega uradnega časa naredila.</p>
                  <p>Če daje gospod Šter na koncu dokaz o tem, kako jim je šlo lepo od rok pri računalniški podpori pri seštevanju sedanjih lokalnih volitev je to samo dokaz, da ste sedaj imeli voljo in je to šlo in ste to preštudirali. Pri tistem pa niste imeli volje, niste preštudirali. Še bom prišel na ministrstvo. Upam, da bom še prišel in da bom imel tudi kakšno korist, ker je koristno, da pridem tja, ampak vi meni ne morete in niste prinesli nobenega projekta. Nič niste dokazali. Na najpreprostejši način ugotovimo, da ministrstvo ni ustrezno pripravilo organizacijo in postopka izvedbe zbiranja teh podpisov.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Poljšak. Besedo ima gospa Lukačeva. Upam pa, da gospod... Saj je replika, gospa Lukačeva. Boste dobili besedo, gospod Pregelj. Upam, da gospod Poljšak ni zahteval, da moramo z ministrstva prinesti računalnike v parlament.</p>
               </sp>
               <sp>
                  <speaker>METKA KARNER-LUKAČ:</speaker>
                  <p>Spoštovani! Razprava gospoda ministra Štera je bila zelo zanimiva. Medtem ko poslanci Državnega zbora želimo naj nam gospod minister odgovori na nekatera vprašanja, on to obrne in sprašuje nas, naj mi njemu odgovorimo na nekatera vprašanja. Nadalje, gospod minister meni, da so očitki, da Ministrstvo za notranje zadeve deluje politično, neupravičeni in da se je zelo trudil, da bi dobilo ministrstvo</p>
                  <p>neke normalne konture. Verjamem, če ste se trudili, ste se, žal, neuspešno trudili. Prav to poročilo, ki je pred nami in tako nastop gospoda Debelaka kot tudi vaš, govori prav nasprotno. To poročilo ni nič drugega, kot politični komentar. Ker niste naredili tega, kar bi morali narediti, in ste predsedniku Državnega zbora sporočili, da je ministrstvo na izvedbo postopka zbiranja podpisov ustrezno pripravljeno, žal pa ni bilo, ne morete drugega napisati, kot politični komentar v odgovor. V poročilu na prvi strani jasno piše, kaj ste vse naredili. Predpisali ste obrazec podpore, organizirali ste posvet z delavci v občinskih upravnih organov za notranje zadeve, kjer ste jim predstavili zakon, in predstavili ste računalniško podprt sistem. Kasneje vidimo, da ste izdali še kup navodil - mi jih nismo videli - nikoli nam niste postregli s temi navodili. Ko vas je kolega Poljšak spraševal, kje je ta projekt, da bi ga želeli videti, odgovora na to niste dali. Tudi jaz sem bila globoko prepričana, da ga nimate. Prav zaradi tega, gospod minister, je bilo toliko nepravilnosti, kajti takrat, ko je samopostrežba na voljo, si lahko vsak delavec v občinskem upravnem organu tolmači izvedbo postopka čisto po svoje, in to se je tudi dogajalo.</p>
                  <p>V tem poročilu na drugi strani govorite o številnih problemih, do katerih je prihajalo. Mi govorimo o številnih kršitvah, kar je popolnoma drugo. Navajate tudi mnoge netočnosti. V tem poročilu piše, da je Državni zbor sprejel odločitev, da bo tiskanje obrazcev in samo distribucijo proti plačilu opravljala Državna založba Slovenije. Tega sklepa oziroma te odločitve se ne spomnim. Če je morda kdo drug v imenu Državnega zbora to sprejel, prosim, da to poveste. Ko navajate te številne probleme, se v celoti izognete temu, da obrazcev pravzaprav ni bilo. Da volivci niso imeli osnovnih pogojev, da pristopijo k evidentiranju podpore.</p>
                  <p>Drugič, gre se mimo tega, da bi omogočili vpogled volivcev v referendumska vprašanja, govorite pa, da smo od vas zahtevali neko plakatiranje in da Državni zbor razčisti, ali ste dolžni delati reklamo. Tudi za reklamo vam ni nihče rekel. Nasprotno, bilo bi zelo napačno, če bi se tudi tega poslužili.</p>
                  <p>To, da niste dali možnosti, da pristopijo k podpisu bolni in invalidne osebe, je dejstvo. Imamo primere, ko so volivci imeli zdravniška spričevala, pooblastila in osebne dokumente in uradne osebe preprosto niso hotele, odklonile so evidentiranje podpisa. Ko govorite o tem, da so se volivci na volilnih mestih obnašali, pa še prej je gospod Debelak povedal, da so se obnašali nasilno, ko govorite o tem, da so zahtevali dodatno razdelitev certifikatov, da so župani posegali in dajali direktive upravnim organom, vam moram povedati, da predlagatelji o tem ne vemo ničesar. Tudi nismo dolžni vedeti, kajti mi ne skrbimo za javni red in mir. Zato ste vi in verjeli vam bomo, zopet navajam, mislim, da je ta zadeva v celoti izmišljena. Niste nam predložili nobenega konkretnega argumenta. Verjeli vam bomo takrat, ko boste napisali ovadbo proti tem storilcem, ki naj bi te prekrške naredili.</p>
                  <p>In še nazadnje, tudi to gospod minister, morda niste dobro pregledali tega poročila, ki je skrajno arogantno, žaljivo tako do nas, predlagateljev, kar je verjetno vam vseeno, ampak je žaljivo poleg tega tudi do volivcev, ki so podporo izrazili. Tukaj notri ste napisali, da so volivci na podpisnih mestih zavedli uradne osebe, da so dale napačna tolmačenja oziroma, da so jih tako in tako usmerile. Če je to tako, gospod minister, ne vem, bi bilo potrebno razmisliti o tem, ali se pač poslovite s tega mesta, kar pomeni, da ne moremo verjeti uradnim osebam, ki jih lahko državljani zavedejo, da naredijo neko napako. Torej, ne moremo verjeti v vse tiste uradne dokumente, ki jih te uradne osebe potrdijo. Bilo bi dobro, da napravite pregled, kje se to dogaja, kje so take uradne osebe, da se dovolijo volivcem zavesti in da ukrepate. To je gotovo vaša prioritetna dolžnost.</p>
                  <p>Ne samo, da niste naredili tega, kar vam zakon nalaga, dovolili ste samopostrežbo, s katero so operirale uradne osebe na podpisnih mestih in takrat, ko ni določenih pravil igre, pa tudi to ste priznali, da ste jih med samim 60-dnevnim rokom spreminjali, so take nepravilnosti, take velike kršitve mogoče. Zato, gospod minister, obsodbe je vredno delo Ministrstva za notranje zadeve in mislim, da bo ta Državni zbor naredil vse, da se te stvari ne bi ponovile in da dejansko omogočimo, da se lahko sprejmejo zakonske rešitve tudi po volji volivcev. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. To je bila replika. Naslednjo repliko ima gospod Pregelj. Potem sta prijavljena še gospod Potrč in gospod Jug. Se opravičujem, repliko ima gospod Podobnik. A za njim. Hvala. Gospod Pregelj, izvolite. Sem mislil, da je replika na repliko.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Imam repliko na izvajanje gospoda Štera. Mislim, gospod Šter, da niste uspeli dokazati, zakaj je bil pri tej akciji potreben računalnik. Zakon vas za to ni zavezal. Zakon je zgolj predpisal, da volivec podpiše obrazec osebno pred pristojnim organom, ki vodi evidenco volilne pravice. Enkratnost podpisa pa ne nadzoruje ta organ. To nikjer ne piše. Enkratnost podpisa mora jamčiti pobudnik, tisti, ki predloži 40.000 podpisov v Državni zbor. To enkratnost lahko potem nadzoruje ustrezna služba Državnega zbora, da ugotovi, ali res gre za 40.000 podpisov in ne za manj. Tukaj ste računalnik uporabili popolnoma samovoljno. Nihče vas za to ni zavezal. Vse posledice, ki iz tega sledijo, to nezaupanje občanov in občank, sledi popolnoma iz vaše samovolje.</p>
                  <p>Kar se tiče obrazcev, moram ostro protestirati vašemu nastopu. Kakšne deske, kakšni zidaki ali opeke, kaj vse ste že uporabili. Gre za obrazec, ki je predpisan z zakonom in mi smo zgolj ugotovili, da je tak obrazec, kot ste ga vi na podlagi uredbe izdali, neustrezen, saj zavaja posamezne volivce in volivke. Žal je tako, da celo na volitvah, ko so obrazci dani vsakemu državljanu v roke, preden gre v kabino za volitve, ko so navodila popolnoma jasno napisana na vsakem volilnem listku, celo lahko posebej, se volivci zmotijo. Ne razumejo in glasujejo narobe; takih volivcev je marsikje bilo celo 10%. Pač tako je in zato morajo biti obrazci nedvoumni in zato ni primeren obrazec, to je naša ugotovitev, na katerem so a), b), c), torej tri možnosti; ena je zakonodajni referendum, druga je začetek postopka za spremembo ustave in tretja je vložitev predloga zakona. To je volivce zavedlo marsikdaj. Narobe so izpolnili, narobe so vpisali število oziroma kodo, narobe so celo navedli za tisto, kar so želeli, pod napačno rubriko. Kar pa vi sedaj trdite, da niste hoteli delati reklame, da smo zgolj prosili, da na uradnih mestih piše, kam naj volivci pošljejo obrazce. Nič drugega kot to. Celo tisti razglasi bi lahko bili popolnoma uradni, tako kot so uradni pri volitvah. Zato menim, da se tukaj izogibate svoji dolžnosti in da ne reagirate na čisto dobronamerne ugotovitve, ki smo jih ugotovili na podlagi te prve, dokaj hude izkušnje. Zato gre naš predlog v smeri, da se računalniki pri zbiranju podpisov ne uporabljajo in da se ta obrazec spremeni. Če ga ministrstvo ne bo spremenilo, bomo sprožili ustrezne postopke. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Repliko ima gospod Janez Podobnik.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani! Rad bi repliciral na razpravo ministra Štera glede izjave, da so nekateri župani žalili upravne delavce po občinah in o izjavi, da so predlagatelji zahtevati od delavcev občinskih upravnih organov, da so reklamirali samo pobudo. Predlagatelji nikakor niso dali te zahteve na občinah. So pa menili, da imajo slovenski volivci in državljani pravico do obveščenosti o sami vsebini zakonodajnega referenduma. Menim, da to ni v nikakršnem nasprotju z zakonom, da bi pripravili konkreten plakat ali vsebino, s katero bi bil vsak volivec na ustrezen način obveščen o vsebini same pobude. Samo za to je šlo, za nikakršno reklamiranje.</p>
                  <p>Druga zadeva - ne gre za župane, ampak za predsednike občinskih skupščin. Županov še nimamo. Lahko govorim iz svoje izkušnje, da sem zelo korektno, samo v okviru pristojnosti, ki jih imam, sodeloval z delavci v upravnih organih v občini Idrija. Ni bilo nobenih pripomb in smo zelo dobro sodelovali. Prav tako ni bilo nobenih pritiskov, nobenih političnih ocen, ampak so delavci v upravnem organu v občini Idrija v skladu z zakonom omogočili, da so ljudje na čim bolj preprost način izrazili svojo voljo. Tudi na krajevnem uradu.</p>
                  <p>Bili so zelo presenečeni nad napotilom, da ne smejo na krajevnem uradu, to je bil zanje velik presedan. Tam ni bilo računalnika, pa kljub temu je bilo to narejeno v skladu z zakonom. Torej je bilo mogoče v vsej Sloveniji to narediti na krajevnih uradih. Prvič do sedaj ni bilo možno na krajevnem uradu, ki je izpostava občine, izpostava države, tega narediti. To je neverjetna odločitev.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo dajem gospodu Potrču.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Dva razloga sta, zaradi katerih sem razmišljal, ali je sploh vredno sodelovati v taki razpravi.</p>
                  <p>Prvi je - upam, da sem prav prebral prečiščen dnevni red in na njem piše, da gre za točko dnevnega reda Nepravilnosti pri zbiranju podpisov podpore volivcev k zahtevi za razpis zakonodajnega referenduma pod geslom "certifikati", danes pa imam vtis, da govorimo deloma, ampak v manjšem delu o tem, v večjem delu pa o mnogih aktualnih vprašanjih, kako je možno pripraviti in izvesti zakonodajni referendum ali drugo obliko ljudske podpore in ali je temu ustrezno, da bi se to pametno izvedlo, zakon napisan ali ne. To na žalost, gospe in gospodje, ni točka dnevnega reda. Stvari se med seboj zelo mešajo.</p>
                  <p>Drugo, zaradi česar sem razmišljal, ker dobivam tudi ob tej razpravi in ob marsikateri drugi, preprosto vtis, da če si kot poslanec ali pa kot stranka, stvari ne izmišljaš, če jih ne mešaš med seboj, če ne obtožuješ, če ne insinuiraš ipd., da to sploh ni pomembno niti za razpravo v Državnem zboru niti za javnost niti za samo odločitev.</p>
                  <p>Bojim se, če bomo pri mnogih vprašanjih, ki jih obravnavamo, nadaljevali tak stil dela, da to ne bo posebej dobro. Kljub tem uvodnim opombam pa povsem na kratko naslednje - z vsemi tistimi, ki trdijo, da je zbiranje podpisov skrajno zahtevna in izjemno težavna akcija, ki v glavnem leži na pobudniku, na njegovi sposobnosti, na njegovih sredstvih, na podpori, ki jo širše ima ali je nima in da mu pri tem ne pomaga nihče, popolnoma soglašam. Samo takšen je, kot ga razumem, na žalost ali pa na srečo, ampak takšen je koncept zakona. Zato vsa opozorila, da je ali 5 ali 40 tisoč - seveda 40 tisoč mnogo težje kot 5 tisoč podpisov državljanov, ali tudi v stranki, ali pa državljanov s podporo določeni stranki, izjemno težko zbrati in da je to velik projekt, ki se ga neka stranka, nek državljan ali pa skupina državljanov loti, je popolnoma točno.</p>
                  <p>Mislim pa, da iz tega dejstva mnoge druge stvari, ki jih nekateri navajate, niso v celoti točne. Drugo, s čimer  soglašam je, da je na podlagi izvedenih dveh zbiranj podpisov, za spremembo in dopolnitev zakona o denacionalizaciji in za spremembo zakona o lastninjenju pod šifro "certifikati", potrebno analizirati zakon sam, se strinjam. Na žalost pa to ni točka dnevnega reda in ne bi želel o vsebini teh vprašanj govoriti, čeprav imam tudi sam nekaj idej, v kakšni smeri bi ga bilo smotrno dopolniti ali ne in tu sam nekaj slabe volje, glede na to, kako nekatere rešitve obravnava. Konec koncev tudi zato, ker sem bil med tistimi poslanci, ki je dajal kar nekaj amandmajev ob tem zakonu in med tistimi, ki kar nekaj njegovih amandmajev po odločitvi večine ni bilo sprejetih.</p>
                  <p>Tretja stvar, ki pa je točka dnevnega reda, je vprašanje zbiranja konkretnih podpisov in konkretne akcije "certifikati". Tukaj pa moram reči, da me zelo skrbi način, kako to stvar obravnavamo. Prvič, obravnavamo deloma na ta način, da hočemo zakonu, ki velja in ki smo ga mi sprejeli, naprtiti krivdo za neuspelo akcijo. To je mogoče. Vendar, dokler zakon velja, je pač akcija v okviru tega zakona lahko potekala. Vsa razprava je mogoča samo za naprej, da se zakon spremeni, ne pa reči, da je ta zakon kriv, da ta akcija ni uspela. Lahko je, ampak vsi tisti, ki so v to pobudo šli, so vedeli, pod kakšnimi pogoji v pobudo gredo, posebej, ker so bili pobudniki poslanci, ki so tudi hkrati sprejemali ta zakon.</p>
                  <p>Drugo, mislim, da je v nasprotju z elementarno objektivnostjo, da ne bom rekel kaj drugega, govoriti o nekaterih načinih izvajanja zakona kot razlog za to, da pobuda ni uspela ob tem, ko so ti načini bili lahko skladni z zakonom, ne bom rekel, da edino skladni z zakonom in ko so hkrati pobudniki od prvega dneva naprej vedeli za te načine in jim v trenutku, ko so za njih izvedeli, niso ugovarjali. Meni tudi obrazec ni všeč. Ni mi všeč in ko sem kot predstavnik Združene liste, kar ni nobena tajnost, dali smo podporo pobudi, ki jo je dal gospod Šketa in tudi organizirali kot stranka zbiranje podpisov za podporo, smo pogledali obrazec in rekli, da je zelo nejasen in da iz njega izhaja mnogo različnih možnosti, tudi, bi rekel težav, kako se ljudje opredeljujejo. Da mora hkrati obkrožiti pravo številko, hkrati vedeti šifro in hkrati vedeti zelo dolg naslov, in če tega vsega ne naredi, lahko nekdo reče, da je obrazec nekorekten. To je težko, ampak tisti predlagatelji, ki menijo, da je ta obrazec kriv, bi po mojem prepričanju morali takoj reči: dragi gospodje, prosimo, da se odločitev predsednika Državnega zbora prekine še za teden ali za štirinajst dni, mislim tisti rok za začetek razpisa in da se pove najprej, kakšen naj bo obrazec, ker na tem obrazcu te akcije, korektno do državljanov, ni mogoče voditi. Če tega niste podpisniki ali pa pobudniki znali narediti takrat, je zdaj nekorektno in nepošteno se izgovarjati, da je bil to razlog, da podpisov ni bilo mogoče zbrati.</p>
                  <p>Enako vprašanje in popolnoma enak problem je povezan z računalniško evidenco. Tudi za to se je od prvega dneva naprej vedelo. Vsaj jaz sem jo vedel, pa nisem bil pobudnik. Povedal mi jo je pobudnik akcije za zbiranje podpisov za zakon o denacionalizaciji, ker sem ga vprašal, kako bo ta akcija tekla in na kakšen način se v njo vključimo ali ne. Če je bila napačno zastavljena, lahko je bila, bi morali takrat reči: dragi gospodje, tako ne gre, ker bo to dobilo kasneje slab epilog nekorektnega dela in bi se morali dogovoriti, da se vsa akcija čez mesec ali pa kasneje, ko bodo stvari drugače pripravljene, spelje. Zato je nekorektno se zdaj na te stvari izgovarjati in nekoga obdolževati.</p>
                  <p>Tretji del, kjer je pa izrazito nekorekten, so pa direktne obtožbe, ki se dajejo posameznim uslužbencem v občinah in tudi ministrstvu, posebej v tistem delu, kjer se nedokazano trdi, da je šlo za zavestno zavajanje, da je šlo za zavestno željo, da se akcija ne spelje in podobno, kar mislim, da bi tudi poslanci in tudi stranke, ki imamo določen političen interes, nekaj elementarnega odnosa, poštenja in morale imeti in da če bi že za obtožbe šlo, da bi jih lahko dokumentirali. To, kar je v gradivu, ni dokumentacija za to. Vem, da so bili konkretni problemi tudi pri zbiranju podpisov za pobudo za spremembe zakona o denacionalizaciji, tudi posamični, podobni, kot tukaj pišejo, samo nekaj primerov ne more biti razlog za to, da se reče, da  določenega števila podpisov ni bilo mogoče zbrati. Če bi bilo teh nekaj primerov mejnih in bi šlo za pet ali za deset ali za sto podpisov, ki nekomu manjkajo, bi to še eventualno bilo. Če gre za tako veliko razliko, pa res ne. Zato človek dobi občutek, da je ena od želj, da pobudniki akcije pač svoje težave in dejstvo, da niso uspeli prepričati 40000 volivcev, da bi podpisali državljansko podporo za razpis referenduma, želijo sedaj prenašati na nekoga drugega, na ta Državni zbor, na zakon, na proceduro, mislim, da je to lahko razumljivo. Treba pa je povedati, da je nepošteno. Lastno, lahko rečem tudi premajhno angažiranost, slab cilj ali lastno nesposobnost ni mogoče na ta način na nekoga drugega prevaliti, tudi če to politično poskušaš. Prav zaradi tega je tudi nekorektno, zahtevati od Državnega zbora, da v nasprotju z zakonom zaradi podpisa 21 tisoč volivcev spremeni svojo odločitev in rok podaljša. Tudi to je navadna demagogija. Sedaj boste govorili, vi poslanci, ki niste za to glasovali, ste nekorektni do 21 tisoč volivcev. Vi poslanci, ki ste dali pobudo, pa niste dobro vedeli, kaj iz zakona in kako se lahko ta zakon izvaja, ki niste dobro vedeli, kje so napake v začetku in niste na njih opozarjali, ampak ste to naredili takrat, ko je bilo dva dni pred razpisom volitev pač tako malo podpore, da je že kazalo, da bo realno težko v zadnjih dnevih zbrati, ste pač poskušali narediti iz tega politične probleme, ne pa česa drugega.</p>
                  <p>Naj končam, verjamem, da je bilo Odboru za pravosodje in notranjo politiko neprijetno razpravljati o teh stvareh, ker gre res v glavnem za politična vprašanja. Vsaj tako so danes bila postavljena. Mislim pa, da bi bilo kljub temu prav, da bi ta odbor rekel, dve, tri reči. Prvič, da bi opredelil svoj odnos do postopka in da bi rekel, da predlogi in dokazi, argumenti, ki so dani, ne utemeljujejo nikakršne trditve za to, da je bil postopek kakorkoli grobo kršen.</p>
                  <p>Drugič, da bi najbrž rekel, da predlagani sklepi niso v skladu z zakonom in niso možni za ta Državni zbor, kot je rekel tudi sekretariat.</p>
                  <p>Tretje pa, da bi se sam obvezal ali pa nekomu sugeriral, lahko tudi Vladi, lahko tudi skupini poslancev, da pripravi analizo izvajanja zakona na teh dveh konkretnih primerih in pripravi ustrezne dopolnitve. To bi naj bili tudi sklepi današnje seje Državnega zbora, če bi bila ta razprava mišljena resno. Vse, kar se sedaj med seboj meša, pa ima predvsem za cilj politizirati zadevo, ki ne bi smela biti takšna. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potočnik ima repliko, gospod Poljšak, gospod Pregelj in gospod Pukl. Vsi boste dobili besedo. Izvolite, gospod Potočnik.</p>
               </sp>
               <sp>
                  <speaker>FRANC POTOČNIK:</speaker>
                  <p>Rad bi repliciral v tem smislu, da so bili za overjanje podpisov v tem, recimo, pol leta nazaj, trije različni kriteriji. Ko smo zbirali podpise za podporo referendumskim območjem občin, so bili lahko ti podpisi neoverjeni; na matičnih uradih, izpostavah občin so samo preverjali, ali so podatki točni ali ne. Ko smo zbirali ali so zbirali podporo volivcev, so lahko podpise overjali na matičnih uradih, izpostavah občin, ko pa so se zbirali podpisi za ta referendum, pa ministrstvo tega ni dovolilo, so morali tisti, ki so želeli podpisati podporo za ta referendum, iti v občinsko središče. To je v veliki meri otežilo delo pri zbiranju teh podpisov. Sedaj me pa zanima, zakaj so tako različni kriteriji. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospod Poljšak ima repliko.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Gospod Potrč je rekel, da se to nanaša tudi na mene, kar je govoril na splošno. To se pravi, da je mislil tudi na mene, da želimo, prvič: zakonu naprtiti krivdo neuspeha. Vem, kakšen je zakon, vem, da je pomanjkljiv oziroma, da ima ovire. Verjetno jih je kdo premišljeno vgradil, pa nič za to. Kljub tem oviram, kljub temu, da je zakon tak, kakršen je, se da zadevo izpeljati. Da zadevo izpelješ - vi ste priznali, da je potrebna za to, da se zbere 40.000 volivcev, volja volivcev in organizacijska sposobnost pobudnikov. Ampak velja tudi za primer, če je organizacijska sposobnost pobudnikov manjša, tudi v tem primeru mora biti mogoče, da se zadeva izpelje. Tako majhna zopet ni bila, da bi rekel, da je bila premajhna in da je zaradi tega stvar propadla. Bistven vzrok propada ni manjša organizacijska sposobnost pobudnikov, ker recimo Združena lista bi bila sposobnejša in bi to izvedla, ampak še ni, niti ne vem, kakšne težave bi imela itn. Bistveno vprašanje je, da ministrstvo ne more pripraviti zbiranja samo za sposobnejšega pobudnika, tudi za manj sposobnega.</p>
                  <p>Moja glavna pripomba, ki je niste upoštevali pri svoji razpravi, je bila ta, da mora Ministrstvo narediti načrt. Rekli ste, da smo mi vedeli za način. Jaz za način v naprej nisem vedel. Ko je ministrstvo dalo svojo izjavo, da je pripravljeno na akcijo, sem rekel, dobro, je v redu, bomo videli kako bo šlo. 14 dni prej, ko se je akcija končala, sem dajal moje pripombe. Prvič so bile moje pripombe, naj bi se zbiralo tudi popoldan, ko imajo ljudje več časa priti podpisat. So še druge ovire. Pustil sem, druge ovire so, da je ljudem nerodno priti na občino, to se razume, ampak to sem pustil pri miru. Da se ljudje bojijo, da jih pišejo na volilne imenike. Ampak predlagal sem, da se uvede zadnjih 14 dni, potem ko je prišel zadnji teden, sem predlagal pisno, da se zadnji teden popoldan omogoči podpisovanje na vseh teh podpisnih mestih. Tudi za zadnjo soboto niso vsi vedeli, ker to je bilo v medijih, mogoče bo, mogoče ne bo. Ljudje niso natančno vedeli, kdaj je sobota. Sobota tudi ne bi mogla rešiti, ker če ocenjujem po petku, več od 5 do 10 tisoč podpisov na dan je logistično nemogoče zbrati.</p>
                  <p>Gre za način. Dajal sem pripombe na način dela ministrstva, ki je to vodilo. Ministrstvo mojih pripomb ni upoštevalo, ker bi jih lahko. Enkrat se sprenevedajo, drugič se izgovarjajo, da so krivi občinski organi itd.</p>
                  <p>Res je, pobudniki nismo uspeli zbrati 40.000 podpisov pod danimi pogoji, ki niso bili normalni. To ni stvar zakona, v bistvu je to stvar postopka, ki ga je izvedlo ministrstvo, kljub temu, da je zakon zapleten. Če bi bilo zadnji teden, ali zadnjih 14 dni, kot sem predlagal, podpisovanje popoldan in soboto cel dan, ampak v javnem sredstvu obveščanja Ministrstvo za notranje zadeve sporoča, da bo podpisovanje zadnji teden tudi v popoldan-</p>
                  <p>skih urah do 19.00 ure in soboto od 7.00 do 19.00. Prepričan sem, da bi zbrali 40.000 podpisov ne glede na strah ljudi, da bodo prišli na sezname, ker so rekli, da so to seznami potem za likvidacijo. To so meni rekli, zdaj tega ne napihujem. Človek različno misli. Večina se ne boji, saj ni problem to. Nekateri se bojijo in ti ne pridejo. To ni problem in tega ne izpostavljam kot problem, ampak je to resnica. Verjetno ste tudi vi koga srečali, ki je rekel, da ne bi rad prišel na seznam. To ni važno. Važno je to, Ministrstvo za notranje zadeve je lepo vodilo proces v propad. Zakaj ni omogočilo, ker je jasno; prej sem vprašal, kje je njihov predlog, kje je njihova analiza? Ni analize, ni projekta. Po projektu je jasno, da se večina podpisov zbere na koncu, zadnji teden. To bi moralo Ministrstvo za notranje zadeve objaviti, v popoldanskem času in soboto, in to bi moralo ministrstvo objaviti. Če bi bili organizacijsko sposobni, saj verjamem, saj se da tudi z načinom demonstracije, sile ali borbe duha ali mnenja, če si močnejši, se da tudi na tak način. Priznam, to je možno, vendar menim,  da ta ni normalen. Ne vem, ali smo v normalni državi ali ne?</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani gospod Potrč! Vaš nastop je milo rečeno, presenetljiv. Kaj ste hoteli s takim izredno agresivnim nastopom doseči? Ali želite, da se začnemo tukaj prepirati, ali želite, da začnemo govoriti, kdo je koga oviral itn., ali želite tako razpravo? Občutek imam, da želite to. Naš namen, namen pobudnikov je bil, da na Državnem zboru pojasnimo in tudi razčistimo vse probleme, ki so nastali pri zbiranju teh podpisov. Nismo se želeli tukaj prepirati. Za prepiranje imamo pripravljen tudi drug dokument, utegnemo ga tudi vložiti, v kolikor bo šlo tako naprej.</p>
                  <p>Sedaj ste tukaj zlorabili dobro voljo vseh, ki tukaj želimo sodelovati v tej razpravi. Kako morete trditi tako dvolično, da tudi vam ta obrazec ni ustrezal, toda vi niste imeli interesa karkoli reagirati, nam očitate nepoštenost in zavajanje poslancev in zavajanje državljanov, zato ker nismo nasprotovali temu obrazcu. Mi smo mu takoj nasprotovali, jasno, da v stikih z ministrstvom, ko smo ugotovili, kaj se dogaja, ko smo ugotovili, da prihaja do napak. Pred tem pa nismo imeli razlogov, da bi nasprotovali. To je nastajalo približno po 14, 20 dnevih, ko so te podpore začele prihajati na naše naslove. Saj prej veliko časa sploh niso prihajale. Tudi tisti ljudje, ki so dali zelo hitro, nekateri že takoj prvi dan, takoj ko so uspeli dobiti obrazec, moram poudariti, da so to bili zelo redki. Poslali so te obrazce, toda običajno z zamikom nekaj dni, nekaj tednov. Ko so se začele pojavljati napake, smo mi nanje opozorili. Pobudniki smo bili tukaj popolnoma korektni, zato me vaš nastop izredno preseneča.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Replika na repliko, gospod Potrč.</p>
               </sp>
               <sp>
                  <speaker>MIRAN POTRČ:</speaker>
                  <p>Vsem, ki mislijo, da sem govoril agresivno, se opravičujem. To ni bil moj namen. Moj namen je bil jasno povedati, kaj sodi v to razpravo, kaj ne, kaj lahko ovrže oceno o korektnosti postopka, kaj ne. Še sedaj sem prepričan, da sem imel popolnoma prav. Ali je bolj ali manj agresivno s strani predlagateljev te razprave, da danes govorijo o problemih na sploh ali o očitkih, za katere nimajo dokaze, hkrati pa predlagajo, da se proti možnostim, ki jih daje zakon, rok za referendum podaljša. Sedaj poskušajo to stvar relativizirati z drugimi stvarmi. Če ne bi predlagatelji imeli tako agresivnega nastopa v tem smislu, potem ne bi bilo nobene potrebe razpravljati o tem. Če bi predlagali, da se opravi razprava o problemih, ki nastopajo ob samem zakonu, verjemite, da bi bil moj nastop popolnoma drugačen, ker bi razpravljal o mnogih problemih, ki jih tudi sam vidim ob zakonu.</p>
                  <p>Še tri stvari. Res je, način zbiranja podpisov in njihova overovitev je različna. Posebej je bila različna za referendum za ustanovitev občin, ko se je lahko zbiralo tudi doma, tudi v gostilni - pa nočem gostilno karikirati v samem smislu, bolj v neki družbi. Tukaj je bil zakon jasen. Zbiralo se bo na občini. Potrebno bo ugotoviti, ali ima nekdo volilno pravico, ali je državljan ali ne in zato bo moral priti in lastnoročno podpisati pred upravnim organom določen obrazec, da bo izrazil voljo. Nekdo ni znal prebrati, kaj to pomeni. Oprostite, ne morem mu pomagati, če je poslanec. Kot državljan mu lahko pomagam, ker marsikdo tega ne more vedeti, ampak poslancu pa ne. Vedeli smo, da bo tako. Danes govoriti, da je to težko, da, zelo težko je, ampak takrat, ko smo zakon sprejemali, smo za to vedeli.</p>
                  <p>Gospod Poljšak, kdaj je kdo zvedel za to, kako bo tekel postopek, ne vem. To je tudi njegova stvar. Bil sem med tistimi, ki sem bil slabe volje, da je obrazec sploh tako pozno izdan, ker</p>
                  <p>zakon je bil sprejet približno pol leta pred tem in bi moralo ministrstvo izdati obrazec veliko prej. Če govorim o tem, tudi sam sem pri predsedniku Državnega zbora in pri sekretarki interveniral, naj se vendar skupina, ki je ta obrazec pripravila dogovori in naj ga pripravijo ter dajo ven, ker sicer morajo iniciative, ki so že tukaj, stati, kar je nesmiselno. Zato sem tudi obrazec prvi, drugi ali tretji dan videl. Danes mi reči, da je nekorektno, če vas opozorim, da danes obrazcu očitate krivdo, ne pa sami akciji, potem ste tudi vi nekorektni. Tisti, ki tako akcijo vodi, mora znati oceniti probleme naprej. Če jih ne zna, si jih mora pripisati sebi, ne pa poskušati narediti krivega kogarkoli tretjega.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo ima gospod Jug.</p>
               </sp>
               <sp>
                  <speaker>MAG. JANEZ JUG:</speaker>
                  <p>Nisem se mislil oglasiti prav iz razloga, ker odločilne bitke prihajajo šele v nedeljo, pa bo danes zelo težko karkoli objektivno povedati. Vendar bi vseeno rekel nekaj zelo objektivnega. 24 poslancev tega Državnega zbora se je odločilo za določen politični cilj, da ga bo uresničilo skozi referendum oziroma zakon o referendumu o ljudski iniciativi. Vsa čast jim, ker so poskušali skozi demokratični instrument priti do določenega rezultata. Prišlo je do rezultata, gotovo, rezultat je znan. Pri vsem tem me nekaj moti. V tem času je gotovo prihajalo do problemov - ali je bil zakon slab ali karkoli. Mislim sem, da bo danes Državni zbor govoril predvsem o izvedbi slabo napisanega zakona, ker ta zadeva bo verjetno tekla še drugič, za druge probleme.</p>
                  <p>Druga stvar, ki jo danes mešajo, je, da obtoževanje, kdo je kriv, kdo ni kriv, to bi verjetno morala vsaka stranka obdržati zase in v svojih notranjih aktih urediti, kako se bo akcijsko pripravljala za naslednje referendume. Zelo me moti predvsem to, rezultat je takšen, kot je. Verjetno je polovičen, ali je zadovoljiv ali ni zadovoljiv, vendar sedaj se hoče moralizirati oziroma v "drek" povleči vse ostale, ki so sodelovali pri tem. Moti me osebno to, da se vpleta tudi invalide, bral sem v Kamniku in tako dalje in vendar se mi zdi to nepošten način. Če se politična skupina ljudi odloči za neke zadeve, mora imeti tudi toliko moralne moči, da prizna tudi rezultat, ki ga je dobila in potem se obrniti tudi k sebi, zakaj je dobila takega in ne drugačnega, ne pa potem krivdo valiti na vse ostale, na Državni zbor, na zakon, itd., itd.  Zdi se mi, da je zadeva nedopustna in se jo hoče zmanipulirati in tudi rezultat ni pravilen. Podprl bom tiste zadeve v Državnem zboru, ki bodo govorile, da se objektivno spregovori o problematiki zakona o teh zadevah in tudi njihovih spremembah. Ne bom pa upošteval kakršnegakoli drugega sklepa, da bi obsodili državne institucije, da so goljufale, da niso propagirale in tako naprej. To se mi zdi zavajanje javnosti sedaj, pred volitvami. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Pukl.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala za besedo, gospod podpredsednik. Spoštovani zbor! Zelo malo je zanimanja za to razpravo, ki je pa, po mojem mnenju, govorim kot poslanec, precej važna. Poglejte, predlagatelji očitajo, da država ni omogočila objektivno in po ustavi zajamčeno oddajo glasov oziroma izjavljanje državljanom,  država in državni organi pa očitajo predlagateljem, da niso pravilno ravnali. Če ste pazljivo prebrali poročilo Odbora za notranjo politiko in pravosodje in tudi našega sekretariata, bi lahko ugotovili, da je ta prvi postopek pokazal na celo vrsto pomanjkljivosti in nepravilnosti.</p>
                  <p>Gre za prvi predlog, pravzaprav drugi ali prvi, vse skupaj sodi v pionirsko delo izvajanja zakona, ki je očitno po presoji tako predlagateljev kot državnih organov pomanjkljiv. To je tudi res. Ta zakon ne predvideva podaljšanja rokov, kar je svojevrsten absurd, ker se vsi roki, tudi v sodnih postopkih, lahko podaljšajo, če so podane nekatere okoliščine, zlasti objektivne, oziroma, če so podane okoliščine, ki onemogočajo, da tisti, ki je zainteresiran, v tem roku lahko nekaj stori. Predlagatelji so bili onemogočeni od vsega začetka s tem, da ni bilo obrazcev, potem s tem, da se je državna uprava lovila, kako naj to organizira, da ni bilo ustreznih smernic glede označenja mest, na katerih se lahko ljudje izjavljajo in podobno. To je dejstvo, tu ne gre za Ljudsko stranko oziroma za tri poslance, ampak to je dejstvo in tudi dejstvo za vse bodoče poslance in  stranke, ki bi tak predlog podale.</p>
                  <p>Mi moramo to sanirati. Na kakšen način? Ne bom se spuščal v utemeljenost predloga za podaljšanje roka 21 dni, ker je naš odbor že sprejel stališče, da zakon ne dopušča podaljšanja. Ponovno pa predlagam, da sprejmemo sklepe, da se po hitrem postopku sprejme sprememba zakona o referendumu o ljudski iniciativi, in sicer, da se v tej spremembi določajo načini, v katerih se rok lahko podaljša, analogno sodnim rokom, in da se sprejmejo načini, da se pravila igre tudi v upravi že prej sprejmejo in da so prej znana ta pravila igre v upravi, preden stranka ali poslanci pristopijo k predlogu. Tu ne gre za stankarsko opredeljenost, tu gre za pravno državo in za način, da bi imeli vsi enake pogoje in da bi bili ti pogoji precizno določeni, ko se vsak od poslancev oziroma skupina poslancev ali pa vsaka od strank odloči, da predlaga tak poziv k referendumu, kot je bil tu predlagan. Gre za prvi poskus, ki je pokazal kopico nepravilnosti, ki je pokazal potrebo po spremembi zakona, ki je pokazal potrebo po spremembi oziroma po sprejemanju upravnih predpisov v pravem času, ne pa med postopkom. Menim, da bi moral Državni zbor obravnavati to in tudi sprejeti ustrezne sklepe.</p>
                  <p>Tu se sedaj politizira med Ljudsko stranko in med drugimi strankami. Očitki, če hočeš nekaj doseči in ne dosežeš glasov, potem pač poskušaš prevaliti breme na Državni zbor oziroma na zakonodajo. Gospe in gospodje, to ni res. Tu gre za prvi poskus in tu gre za prvi poskus, ki je pokazal izrecno pomanjkljivost tako v zakonodaji in v upravnem postopku. To je naša dolžnost, ne glede na stranke, ki bodo lahko predlagale enkrat tako, drugič drugače, enkrat bodo v opoziciji, drugič v poziciji. Tu morajo biti pravila igre jasna.</p>
                  <p>Zato predlagam, da bi med drugimi sklepi tudi sprejeli sklep, da se predlaga sprememba zakona o referendumu o ljudski iniciativi in da se za to spremembo zadolži Vlado ali odbor našega parlamenta, ki je za to pristojen. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Nimam več prijavljenih. Gospod Sisinger, prosil sem, da ste v razpravi čim krajši, da bi lahko to točko dopoldne zaključili, da popoldne pridemo na 2. točko, da bomo lahko sejo danes tudi zaključili. Prosim, gospod Sisinger.</p>
               </sp>
               <sp>
                  <speaker>IVAN SISINGER:</speaker>
                  <p>Spoštovani predsedujoči, poslanke in poslanci! Bom kratek. Obrniti se moram na predlagatelje z naslednjim - bilo je nekaj pozivov poslankam in poslancem, naj se obnašamo pri tem glasovanju in do tega predloga korektno, me je to prizadelo in vem, da še marsikoga drugega, ker se rad do vsakega sklepa obnašam korektno, pošteno in odkrito. Vendar, ko sem prebral nekajkrat mnenje Sekretariata za zakonodajo in pravne zadeve Državnega zbora in ko sem prebral tudi sprejeta stališča, o katerih je pravkar govoril gospod Pukl v imenu Odbora za notranjo politiko in pravosodje, pa ni mogoče in mi ne dopušča tudi moje obnašanje, da glasujem, kakorkoli bi rad glasoval za predlog predlagateljev. Sami morate spoznati, da ni mogoče glasovati za predlog sklepa, če je v nasprotju z veljavnim zakonom.</p>
                  <p>Strinjam se z vsemi stališči, ki jih je pravkar povedal gospod Pukl, ko opozarja na te stvari, da naj se pristopi k sklepu o zadolžitvi za pripravo spremembe veljavnega zakona. Ni pa mogoče, da se izrečem za podaljšanje roka, dokler ne spremenimo zakona. Kakorkoli sem povedal, vendar ne morem glasovati, vsaj kar se mene tiče, protizakonito, ker tega ne morem opravljati kot poslanec Državnega zbora. Predlagatelji, bolj primerno bi bilo, da predlagate takšne sklepe, ki nas vodijo k rešitvi na področju zakona, ne pa da danes sprejemamo protizakoniti sklep.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Replika gospod Žaro Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani gospod Sisinger! Ni nobene prepovedi v zakonu, da se ne sme podaljšati roka. Lahko se tudi razumemo, da je dikcija oziroma določba zakona taka, da pač pove, rok je tak in konec. Toda zakon ne govori o možnih napakah, ne govori o možnih nepravilnostih. Dejstvo je, da so napake bile, dejstvo je, da so bile nepravilnosti, dejstvo je, da so bile tudi objektivne nepravilnosti, dejstvo je, da je bilo pač storjeno marsikaj, kar ni bilo v prid zbiranja podpisov. Med drugim tudi vse tisto, na kar smo opozorili, od obrazcev, do, na koncu, če dovolite, pomanjkanja mest, kjer bi lahko volivci svojo voljo izrazili in jo podpisali na ustrezen obrazec. V kolikor ni nobene omejitve, da predsednik Državnega zbora podaljša ta rok, ob ugotovitvi, da gre za nepravilnosti, kot je uzanca pri drugih postopkih, potem Državni zbor lahko odloči in s tem predlaga predsedniku Državnega zbora, da ta rok zbiranja podpisov zaradi teh in teh razlogov, ki smo jih danes pridno naštevali, podaljša.</p>
                  <p>Nihče vas ne sili v protizakonito dejanje. Nihče, gospod Sisinger. To je zgolj vaša odločitev, da presodite in ugodite tistim zahtevam volivcev in volivk, ki želijo še dati svoj glas, ker ga niso pravočasno uspeli oddati. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Sisinger, gospod Potrč, gospod Hvalica. Prosim, da to razpravo počasi zaključujemo. Proceduralno, se opravičujem, gospod Hvalica ima proceduralno. Gospod Sisinger, se opravičujem, proceduralno ima prednost.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Imam proceduralno, ker bi rad skrajšal to zadevo. Predlagam 15 minut odmora, da pripravimo tekst za predlog novih sklepov. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Hvalica, predlagam, da najprej končamo razpravo. Prosim, gospod Sisinger.</p>
               </sp>
               <sp>
                  <speaker>IVAN SISINGER:</speaker>
                  <p>Moram replicirati gospodu Preglju, ker jaz, ali ne znam prebrati dobro, kar piše Sekretariat za zakonodajo, pa bom še enkrat sam sebi prebral in potem tudi verjetno za vas, kjer pravi, da je bil ta rok najdaljši možni rok itd., v celoti izkoriščen in da ni zakonske podlage za takšno zadevo. Če to, kar piše sekretariat, ni točno, potem je to druga stvar in bo to povedal gospod Baškovič, ali je to točno ali ni točno. Mislim, če pa je tako, potem mislim, da sem prav prebral. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč. Replika na repliko, gospod Pregelj. Se opravičujem. Gospod Pregelj ima besedo.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani gospod Sisinger! Sekretariat zgolj ugotavlja, da ni posebej opredeljenih možnosti za podaljšanje, toda tudi ne ugotavlja, da se tega ne sme. Tukaj pa prosim, gospod Sisinger, vzemite zakon v roke in ga preglejte. Boste ugotovili, da ni nobene prepovedi, ki bi prepovedala predsedniku Državnega zbora, da podaljša rok, če se ugotovijo nepravilnosti. Res pa je, ni precizno določeno, kako se to podaljša. To pa ni. Zato je ta razprava danes tukaj. Samo zato je. Drugače ne bi bila potrebna.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Imamo prijavljenega gospoda Potrča, gospoda Polajnarja, gospoda Potočnika. Dajem najprej besedo sekretariatu, da to pojasni.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Hvala lepa. Dal bi nekaj pojasnil, ker je naše poročilo razmeroma kratko. Mislil sem, da je razumljivo, ker se pa pojavljajo dodatna vprašanja in dvomi, bi moral še nekaj razložiti, to je širši okvir vloge tega zakona in njegovih rešitev in potem tudi izvajanja.</p>
                  <p>Zamislimo se v avtoriteto pravnega reda, v avtoriteto zakona. V tem primeru gre za posebno vrsto zakona, za katerega ustava posebej v 94. členu, v 5. odstavku zahteva, da se sprejema z dvotretjinsko večino glasov, se pravi, vseh glasov poslancev Državnega zbora - dvotretjinska  večina. Gre za zakon, ki ureja pomembna vprašanja, ki zadeva temelje, odnose ljudske iniciative, referenduma, ki je pomembno, zato je za zakonodajni referendum še</p>
                  <p>posebej ustavna odločba toliko stroga, da predvideva kvalificiran zakon. Zakon, o katerem danes govorimo, ni bil stvar Vlade, ampak je bil v domeni parlamenta zaradi njegovega pomena za demokratizacijo procesov, vpliva itd. ljudi in ga je tukaj predložila skupina 15 poslancev iz vseh strank tega Državnega zbora in ves čas ta predlog nosila, do njegovega dokončnega sprejetja, s tako večino, kot jo zahteva ustava. To je prvo pojasnilo. Obnašajmo se do zakona glede te dimenzije.</p>
                  <p>Drugič, če grem še na to ustavno relacijo in pravno sistemsko, tukaj se zakon dotika, ima elemente nekaterih človekovih pravic in svoboščin, ki jih ustava zagotavlja za ljudsko iniciativo, sodelovanje pri upravljanju itd., referendum, to so instituti, ki jih ustava daje kot temeljne postavke v ravnanje v tej družbi in vplivanja na odločitve. Treba je upoštevati določbo ustave v 15. členu, ki pravi, da se ustava v teh delih, ki zadevajo svoboščine in pravice, neposredno uporablja in izvaja, razen, če je potrebno z zakonom določiti način uresničevanja. Se pravi, samo zakonu je prepuščeno, da v teh primerih vstopi v te pravice, v regulacijo, ampak samo s tem, da ureja načine. Načinom uresničevanja, temu je pravzaprav ves zakon posvečen, da se te ustavne institucije potem tudi realizirajo.</p>
                  <p>Stvar postopkov, načina, je stvar zakona, tako razumemo ustavo v tem delu, ki zadeva to poglavje. Zato je treba potem v tem odnosu, kako sedaj reševati to situacijo, iz tega izhajati, da če je treba v postopku še kaj urediti na nivoju regulative, je to stvar zakona. Ne more biti to stvar internih navodil ministrstva itd., naših navodil v sklepih, ki jih dajemo ministrstvu. To preprosto ne gre, glede na ustavno pozicijo in na vlogo zakona, ki tako pač to regulira. Tudi sicer so vsi postopki, naj bo civilnopravni, kazenski, pravdni, upravni postopki, davčni postopki, vse to je stvar zakonov; ne nekih podzakonskih aktov, nekih internih navodil, ker po ustavi nimajo te možnosti.</p>
                  <p>Zato bi rekel, da sklepi v to smer nikakor ne gredo v pravo smer in bi jih morali s tega vidika tudi potem ocenjevati. To, da ta zakon izrecno ne postavlja pogojev za razveljavitev nekega predhodnega postopka, kar je dajanje podpore iniciativam oziroma zahtevam za uvedbo referenduma, je tudi, po moje, popolnoma jasno, da bi tudi to moral zakon regulirati, če bi hoteli potem iz tega izpeljevati konsekvence, ker je to del postopka, del posledic. Če pogledate zakon, ima v drugem delu, ko regulira referendum sam, to je ta bistveni del postopka, ker to so samo pripravljalna dejanja, kar zdaj govorimo, o tej iniciativi in o zbiranju podpisov, je malo drugačne narave. Tam izrecno piše, kako je potem pot ugovorov, pot reševanja, do republiške komisije in organa na koncu do sodnega varstva in intervencije sodišča. Je izdelano, kot je v vseh drugih volilnih in drugih primerih. V tem primeru imamo samo nekaj negativnih definicij, namreč kdaj zahteva ali pa vloga ni sposobna za obravnavo, če nima vseh elementov in ni popolna itn., da se ne začne niti postopek zbiranja podpisov. Vse to drugo naprej, če so bile kakšne napake bistvene ali nebistvene, ali ima potem možnost vse to podaljševati ali ponavljati ali razveljaviti, zakon tega ni reševal. Tudi če bi to bilo možno in volja, da se to napravi, bi to moral zakon vgraditi. Ne moremo razlagati, da je tu praznina, ker imamo na drugih elementih zakona te stvari pač izpeljane. Tukaj pa analogija ni možna, ker so zopet to sestavine postopkov, ki imajo v karakterju zakona, kot sem že prej povedal in tudi v drugih podobnih situacijah je ta regulativa drugačna. Gre za ugovore na prvi ravni. Gre za intervencije preko sodišča in sodno varstvo, tam se lahko razveljavlja itn. Nikdar Državni zbor nima take ingerence, da bi on razveljavljal direktno. Nima te operativne izvršne funkcije v nobeni podobni situaciji. To samo mimogrede.</p>
                  <p>Rad bi samo še to povedal, da gre tukaj tudi za delitev zakonodajne in izvršilne oziroma upravne oblasti in v teh dodatnih sklepih, ki so dodatno predloženi v šestih točkah, bi samo to opozoril, bodite pazljivi, ker s temi predlogi, če na splošno ocenim, vstopamo v operativno izvršno sfero. Kar imamo urediti, uredimo v zakonu, kar je pa stvar tehnične izvedbe, je stvar potem izvajalskih upravnih organov, ki imajo svoja interna pravila itn., kar poznamo po zakonu o upravi. Po zakonu o upravi državni organi izvršujejo zakone, so pri tem samostojni, lahko izdajajo interno svoja navodila, predpise itn., po pravilih, ki jih poznamo in so za svoje delo v celoti odgovorni potem tudi Državnemu zboru, Vladi itn. Tukaj jih lahko potem kontrolira Državni zbor z interpelacijami, z nezaupnico ali preko poslanskega vprašanja in vse te načine. Ne pa dajati rešitve, ki so njihova stvar, kjer so sploh možne take tehnične in druge podrobnosti, za katere ima neko pooblastilo, ki je pa v tem zakonu zelo omejeno in samo tukaj lahko upravni organ deluje. Kolikor pa deluje, deluje v svoji sferi samostojno, glede na strokovnost, upravne postopke in druga pravila, ki jih mora spoštovati. Tukaj se pa nalaga, da bi moral preko republiške volilne komisije delovati itn. To so stvari, ki niso logične in niso skladne z vlogo upravnih organov. Samo toliko. Ne bi šel v vse podrobnosti, ker je vsepovsod polno takih pomislekov in težav, vendar mislim, da ne bi s tem obremenjeval Državnega zbora. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč se odpoveduje. Gospod Potočnik. So to replike, gospod Poljšak, potem boste dobili vi besedo. To so replike še od prej. Izvolite, gospod Potočnik.</p>
               </sp>
               <sp>
                  <speaker>FRANC POTOČNIK:</speaker>
                  <p>Od ministrstva želim odgovor na vprašanje, po kakšnih kriterijih se določa, da je enkrat možno overjanje podpisov na izpostavah občinskih uprav, na matičnih uradih, v drugih primerih pa to ni možno. Da mi pred koncem razprave, prosim, odgovorite na to vprašanje.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Komentiram to, o čemer je govoril gospod Baškovič, če bi povedal, to so moji predlogi, potem bi jih še bolj poslušal, pa bi mi lažje dal. Prvič je govoril, da ni mogoče razveljaviti postopka, ker je treba potem ponovno vložiti zahtevo. Ni nujno, da mi da tukaj tolmačenje, se pravi, nemogoče je podaljšati rok, nemogoče je razveljaviti postopek. Kaj je potem mogoče? To je ena stvar. In druga zadeva, ker nisem zadovoljen z njegovim, seveda, on je pravnik. Pravi, da je to njihova stvar, tiste točke, ki jih predlagam. Mene ne zanima, če je njihova stvar. Najprej oni naredijo tako kot oni hočejo in to je njihova ingerenca. Potem pride, recimo, negativen rezultat, potem se pa pritožuj v Državnem zboru, če moreš. Zaradi mene je lahko to njihova stvar in zaradi mene tudi tega ne napišem na poseben list in jim dam. Zame je važno, da oni delajo tako, da zadeva uspe in to je naša skupna stvar in zato mislim, da to ni samo njihova stvar. To je tudi naša stvar in v najslabšem primeru nas boste prisilili, da bomo predlagali zakon, ki mogoče spet ne bo šel skozi parlament, ki bo natančneje določal, kako naj dela Ministrstvo za notranje zadeve. Pri čemer Ministrstvo za notranje zadeve lahko dela malo bolj tako ali tako ali drugače, ampak če hočejo, delajo prav.  Problem je v tem, zakaj ne delajo prav in sem tudi večkrat postavil to vprašanje. Če še dodam, oni mi niso z ničemer dokazali, da so resno pristopili k zadevi.</p>
                  <p>Niso mi dokazali, da so imeli pripravljen načrt, projekt, kako bo zadeva uspela. Zato menim, da je popolnoma pravilno, kar sem v začetku napisal, predlog sklepa, da Državni zbor ugotovi, da ministrstvo ni ustrezno pripravilo organizacijo postopka. Kdo naj potem to ugotavlja? Državni zbor je spet to... politično vprašanje, ker vedo, da ni bilo dobro pripravljeno, potem pa bodo glasovali, da je bilo vse v redu. Spet ne pridemo nikamor. Na kakšen način bomo kam prišli? To je država, ki ne spoštuje in ki noče referendumske demokracije. Kaj bo sedaj? Saj nisem slep, da ne bi slišal in razumel, kaj kdo govori, pa naj bo to zavito v pravo ali karkoli. Dajete predloge. Prvič, Ministrstvo za notranje zadeve lahko spoštujem, mi je prav žal, lahko spoštujem ljudi samo, če se boste potrudili, da bo  referendum uspel. Ne čez 10 let, ampak da bo ta. Lahko daste vi predlog in rečete - nismo dobro pripravili, ponovimo. Lahko daste vi predlog za ponovitev.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Polajnar. Prosim, da bi to razpravo počasi končali. Izvolite.</p>
               </sp>
               <sp>
                  <speaker>IGNAC POLAJNAR:</speaker>
                  <p>Hvala lepa. Samo replika gospodu Poljšaku. Če sem ga prav poslušal, pravi, da bi moralo Ministrstvo za notranje zadeve narediti vse, da bi ta stvar uspela. Se pravi, Ministrstvo za notranje zadeve ni storilo vsega, da ni bilo pravočasno zbrano zaukazano število podpisov. Takemu stališču ostro nasprotujem, ker to je v popolnem nasprotju s tistim, zaradi česar sploh gremo v podpisovanje in v nasprotju z duhom zakona o referendumu, ker potem tega sploh ni treba. Potem samo poskrbimo, da bo vsako ministrstvo opravilo tisto, kar se nekomu zdi, da je treba narediti in je stvar končana. Da prisili ljudi, da pridejo tja, da podpišejo in rečemo, končano. Prosim pojasnilo. To pa gre sedaj v drugo smer. Ne razumem več, zakaj tako stvari postavljati. Če je to to, potem se s tem ne morem strinjati. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Repliko ima gospod Poljšak. Prosim, da so replike čim krajše.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Gospod Polajnar, ne vem, če ste ves čas prisotni in točno veste, na kaj dajem pripombe. Načrt, ki mora biti narejen na Ministrstvu za notranje zadeve, mora biti načrt, kako je mogoče, da se ta zadeva zgodi, potem se pa lahko ne zgodi. Omogočeno mora biti, da volivci lahko podpišejo, pri čemer tehnično gledano menim, da mora biti na vsakem volišču možnost, da se v treh dneh zbere 10% podpisov določene občine. Lahko bi bil tak načrt. Nisem strokovnjak. Oni bi morali imeti - vendar nimajo, ker bi sicer pokazali boljše načrte. Se pravi, načrt, kako se ta stvar lahko zgodi. V Laškem se je zgodilo, da je 10% prebivalstva podpisalo podporo. Kako se to lahko zgodi v treh dneh? To je tehnična zadeva. Če tako izračunaš in postaviš postopek tako, potem si omogočil, da se lahko zgodi, potem se tudi ne zgodi. Nikoli nisem govoril, da bi mi zaukazali - verjetno tudi vi niste tako mislili - da mora nastati tistih 40.000 podpisov. Če ljudje nočejo, nočejo, ampak, s terena dobro vem, da so ljudje želeli to podpisati in bi ta zadeva uspela. Se pravi, omogočiti, kje je načrt, ki pravi, na kakšen način se ta zadeva lahko zgodi, če so ljudje za to.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Replika, gospod Polajnar.</p>
               </sp>
               <sp>
                  <speaker>IGNAC POLAJNAR:</speaker>
                  <p>Hvala lepa. Delno je bilo odgovorjeno, ampak vseeno. Natančno sem prebral poročilo notranjega ministrstva oziroma odgovor in moram reči, da so v poročilu stvari, ki danes tukaj sploh niso bile omenjene, pa bi bilo dobro, zaradi celovitosti slike, da bi jih kdo omenil. Še enkrat trdim, da je Ministrstvo za notranje zadeve naredilo, kar je v danih pogojih in ob tem, kako so bile stvari opredeljene, lahko naredilo. Mislim tudi, da je naredilo vse tisto, česar morda niso naredili pobudniki. Ne zato, ker niso hoteli, ampak ker tudi sami verjetno niso še natančno vedeli, kako bodo stvari tekle. Zato v naprej reči, da je notranje ministrstvo stvar načrtno miniralo, mislim, da je prehudo. Gre bolj za to, da so bile nekatere stvari očitno že pri pobudnikih pod vprašajem, ker niso vedeli, kako bo teklo. Notranje ministrstvo je - kolikor razberem iz poročila, ker je bil danes očitek, češ, da je spreminjalo pravila - zgolj poslušalo pripombe in poskušalo stvari še bolje postaviti, da bi stvar lažje tekla. Tako sem razumel. V tej smeri, ko je gospod Poljšak govoril, da on tudi ve, da ni mogoče zaukazati, da se nabere toliko podpisov. Potem mislim, da je stvar v redu, da je bil že pri pobudnikih temeljni problem, potem pri ministrstvu. Ker je bilo prvič - še enkrat govorim - trdim, da ni namerno nekdo poskušal stvari zminirati, ampak da je šlo bolj za pomanjkljivosti, ki so se v teku dogodkov odpravljale, to pa je tudi v poročilu. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Matuš.</p>
               </sp>
               <sp>
                  <speaker>ŠTEFAN MATUŠ:</speaker>
                  <p>Hvala za besedo. Spoštovani! Veliko je bilo povedanega, vendar, gospod Polajnar, ne se sprenevedati. Povejte jasno, česa pobudniki niso storili? Vi govorite, nekaterih stvari niso storili pobudniki, nekaterih ministrstvo. Povejte jasno, česa pobudniki niso storili, da zadeva ni uspela, kot vi trdite.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Predlagam, da to razpravo... izvolite, gospod Polajnar.</p>
               </sp>
               <sp>
                  <speaker>IGNAC POLAJNAR:</speaker>
                  <p>Hvala lepa. Za to bi pa morali imeti več podatkov in to tistih, za katere pravi gospa Lukačeva, da jih ima. Tu je priloženih nekaj listov, ona pravi, da imajo tega zelo veliko. Bi moral tisto pregledati, potem bi se morda lažje ocenilo, kaj je bilo slabo narejeno. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Ponovno sprašujem in gospod Potočnik je postavil vprašanje. Želi Vlada nanj odgovoriti? Gospod Debelak.</p>
               </sp>
               <sp>
                  <speaker>MAG. SLAVKO DEBELAK:</speaker>
                  <p>Gospod Potočnik je vprašal drugič in se opravičujem, ker že takoj nismo odgovorili, zakaj je prihajalo do različnosti pri evidentiranju oziroma pri zbiranju teh podpisov. Zlasti je tukaj izhajal iz tako imenovanih krajevnih uradov. Povedal bi samo to. Glejte, v 13. členu zakona o referendumu in ljudski iniciativi se podpisi evidentirajo pri organu, ki vodi volilno evidenco. To je občinski upravni organ, pristojen za notranje zadeve, in sicer po sedežu stalnega prebivališča. Na žalost je v Sloveniji še tako, da ima ta organ neko centralno informacijsko bazo, ki jo vi poznate, to je register stalnega prebivalstva in nekateri od teh občinskih upravnih organov imajo tudi krajevne urade, matične urade. Vendar pa je značaj, narava teh krajevnih uradov različna. Nekje se krajevni uradi ukvarjajo tudi s tako imenovanimi upravnimi notranjimi zadevami, so s to centralo povezani z računalnikom, drugje pa nimajo teh pristojnosti. Imajo druge pristojnosti v okviru lokalne samouprave. Nekje vodijo dvojnike volilnih imenikov in tam, kjer so vodili dvojnike volilnih imenikov, so te podpise lahko evidentirali, s tem, da so morali zvečer, ko so prenehali delovati, te podpise nesti na sedež, na centralo, kjer so jih v računalniku evidentirali, označili in pregledali, da ne bi prišlo slučajno do dvojnih podpisov oziroma večkratnih podpisov in zaradi tega je prihajalo do te razlike.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. S tem zaključujem razpravo. Proceduralno. Replika še, se opravičujem, gospod Pregelj. Ponovno opozarjam, da moramo danes končati sejo. Vi imate tudi repliko, gospod Potočnik? Prav.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Za evidentiranje oddanih podpor ni bilo zadolženo ministrstvo. Tukaj ste si uzurpirali zakon. Zakon zgolj govori, volivec podpiše pred organom, ki vodi volilno evidenco. Nikjer ne piše, da mora ta organ to dejanje volivca kakorkoli registrirati. Zaradi tega omejevati število teh mest, mislim, da ni upravičeno. To je eden temeljnih problemov pri tem zbiranju podpisov. Tu je bila storjena napaka. Ne se skrivati, da ste vi opravili še zadnji stavek 13. člena, kjer piše, da vsak volivec da samo enkrat podporo posameznemu zakonodajnemu referendumu. To je stvar predlagateljev oziroma pobudnikov in je stvar Državnega zbora, ki mora to ugotoviti. Kdo je vas pooblastil, da ste še ugotavljali, ali je dal vsak volivec samo enkrat podporo? (Ni.) Tukaj ste nekaj ustvarili, kar ni bilo treba. Brez uredbe, samoiniciativno, z vso odgovornostjo pristojnega ministra. Prosim vas, ne se skrivati tam, kjer se ne smete skrivati.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potočnik.</p>
               </sp>
               <sp>
                  <speaker>FRANC POTOČNIK:</speaker>
                  <p>Z odgovorom ministrstva nisem zadovoljen. Kar je bilo povedano, ne drži. Ko so se zbirale podpore za kandidaturo, so lahko na matičnih uradih overili podpise. Ko je šlo za certifikate, se pa ni dalo. Ko je šlo za podpise za referendumsko območje občine, pa sploh ni bilo preverjanja podpisov. To ni tako res kot ste povedali.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. S tem zaključujem razpravo. Prosim, izvolite, gospod Debelak. Kdo je imel proceduralno? Gospod Hvalica, vi imate proceduralno? (Ne.) Je imel, to smo že rešili, gospod Pregelj. Izvolite, gospod Debelak.</p>
               </sp>
               <sp>
                  <speaker>MAG. SLAVKO DEBELAK:</speaker>
                  <p>Gospod Potočnik, lokalne volitve se urejajo, postopek je določen v drugem zakonu. Zakon o referendumu in ljudski iniciativi določa drugačen postopek. To, kar je gospod Žare Pregelj vprašal oziroma trdi, da smo si uzurpirali nekaj kar nam ne gre. Moram reči, kar sem v tej službi, je organ, ki vodi evidenco volilne pravice, občinski upravni organ, pristojen za notranje zadeve in to traja že kar nekaj let. Če bo to nek drug organ, potem bo ta tudi tisti, ki bo evidentiral te podpise oziroma zadeve tolmačil, tako kot jih je tukaj nalagal zakon. Ni šlo za nobeno uzurpacijo. Verjamem, da tudi vi veste, da se to že vrsto vrsto let opravlja na občinskem organu, pristojnem za notranje zadeve.</p>
                  <p>Še nekaj. 13. član zakona o referendumu in ljudski iniciativi tudi govori: z lastnoročnim podpisom, kar pomeni, da mora ta oseba priti gor, se identificirati z osebno izkaznico, predstaviti in se takrat podpis ne overovlja, kot nekateri menite, ampak gre samo za to, da se ugotovi identiteta te osebe oziroma pristnost te osebe in se podatek vnese v sistem, ki je bil dogovorjen in to je bila računalniška obdelava.</p>
                  <p>Še en odgovor sem dolžan glede obrazca. Obrazec smo razpisali v Ministrstvu za notranje zadeve, vendar dobro veste, da so tukaj asistirali in pomagali tako predstavniki Državnega zbora, strinjam se, da je tam malo napačno formulirano, Državni zbor, je bil mišljen Sekretariat za zakonodajo, potem predstavnik službe Vlade za zakonodajo, tajnik Republiške volilne komisije in predstavnik iz Ministrstva za notranje zadeve. To je bilo dogovorjeno glede vsebine, glede oblike obrazca. Ministrstvo je dejansko predlagalo že v začetku, da naj obrazec natisne parlamentarna tiskarna, ker bo to tudi najcenejše, da se najdejo ustrezna distribucijska mesta. Tudi na tem sestanku, na katerem  smo bili gospod Baškovič, gospod Svete, gospod Šter, jaz in gospod Golobič, je bilo dogovorjeno, da Državna založba tiska večino obrazcev. Vsi dobro veste, da se za večino obrazcev plača ta cena. Za nas bi bilo veliko bolj preprosto, če bi te obrazce natisnila parlamentarna tiskarna, jih razdelila na občinska mesta oziroma tam, kjer se podpisi zbirajo, evidentirajo in bi bila stvar tako rešena. V nadaljevanju je potem prihajalo do teh zapletov, ki smo jih poskušali vedno strpno in kooperativno reševati.</p>
                  <p>Gospod Poljšak, obstaja takšna dokumentacija, mi projekta ne imenujemo v smislu in ga ne pojmujemo v smislu, kot ga določate vi, ampak od trenutka, ko smo se sestali pri predsedniku Državnega zbora, smo v nadaljevanju vsa navodila, vse instrukcije pošiljali v vednost tudi gospe Metki Karner-Lukačevi. Teh navodil, strokovnih instrukcij, ki smo jih lahko določali izključno in v kontekstu zakona, ki je predpisoval, je preko 40 in to si lahko pridete ogledat. Od vsebinskih del, računalniške podpore, kar se tiče kadra, premestitve itn.</p>
                  <p>Spremenite zakon, naložite ministrstvu, da bo opravljalo posle, tako kot vi mislite, da je potrebno, le tako in samo na ta način bomo lahko zadeve rešili v obojestransko korist. Nikakor ne zahtevajte od ministrstva po sedaj veljavnem zakonu, da opravlja tisto, kar po zakonu ne sme opravljati oziroma tisto, kar je še v domeni pobudnikov.</p>
                  <p>Tukaj smo se čutili nekoliko užaljene, ker ste nas zelo grobo napadli, ker smo bili benevolentni, ker smo pristali na marsikateri kompromis in zaključil sem z besedo, da bi mogoče že v startu lahko nekatere stvari dorekli, vendar, na žalost, so se pri vas zadeve pojavila šele 14 dni oziroma dober teden dni pred iztekom roka. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Ponovno imam nekaj replik. Ker sem prekoračil čas kljub poskusom, da bi razpravo danes zaključili, kaže, da je v dopoldanskem času ne morem. Sprašujem, ali sta samo dve repliki, ali jih bo še več? Ker vidim, da bo še več razprav, razprave ne zaključujem. Sejo bomo nadaljevali popoldan in hkrati vas obveščam, da moramo danes sejo končati, ker smo se tako dogovorili, tudi zakon o financiranju občin. Sejo nadaljujemo ob 13.30 uri.</p>
               </sp>
               <stage>(Seja je bila prekinjena ob 12.30 uri in se je nadaljevala ob 13.43 uri.)</stage>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Kolegi! Pričenjam nadaljevanje seje. Prosim, da v dvorani najprej ugotovimo prisotnost. Ugotavljam, da je navzočih 47 poslank in poslancev. Ponovno sprašujem in hkrati apeliram, da ne bi bilo več replik. Želi še kdo razpravljati? (Ne.) Razpravo zaključujem in prehajamo na odločanje o sklepih. Gospa Lukačeva.</p>
               </sp>
               <sp>
                  <speaker>METKA KARNER-LUKAČ:</speaker>
                  <p>Spoštovani predsednik! Pravočasno sem se prijavila k repliki na izvajanje gospoda Debelaka. Od replike ne odstopam, ker je gospod Debelak povedal, da me je Ministrstvo za notranje zadeve sproti seznanjalo z navodili, ki so jih izdajali in prosim, da mi to repliko sedaj omogočite.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Izvolite, seveda.</p>
               </sp>
               <sp>
                  <speaker>METKA KARNER-LUKAČ:</speaker>
                  <p>Med odmorom sem pregledala svojo evidenco, ki jo skrbno vodim in nisem v njej našla nikakršnega seznama, nikakršnega programa, kako naj bi se izvajal ta projekt oziroma kako naj bi potekalo nudenje podpore volivcev. Našla sem samo štiri dopise Ministrstva za notranje zadeve. Prvi datira s 7.9., kjer seznanja ministrstvo vse občinske upravne organe, da je v sredstvih javnega obveščanja prišlo do več kritičnih člankov, ki govorijo o tem, da se dogajajo nepravilnosti in ministrstvo občinske upravne organe ponovno seznanja, da naj ravnajo z določbo 13. člena o referendumu in ljudski iniciativi. Z načinom izvajanja teh določb pa so bili že seznanjeni na posvetu dne 9.8., natančneje pa se ta navodila dobijo v navodilu za računalniško vodenje evidence podpor volivcev. Tega slednjega predlagatelji nismo videli. Drugi dopis, ki je prišel z Ministrstva za notranje zadeve, je dopis, ki datira 30.9., prejela sem ga 4.10., v katerem nas seznanjajo, da ne morejo prevzeti obrazcev, ki smo jih brezplačno poslali na občinske upravne organe. Tretji dopis datira z 10.10. in ni nič drugega kot odgovor državnega sekretarja gospoda Slavka Debelaka, ki je bil tudi objavljen v sredstvih javnega obveščanja in demantira naše trditve, da je prihajalo do nepravilnosti. In četrti dopis je tisti, ki je bil poslan tudi vsem občinskim upravnim organom za notranje zadeve, v katerem ste pravila spremenili, in sicer na podlagi dogovora pri predsedniku Državnega zbora. To je bilo vse, kar smo predlagatelji prejeli. O dodatnih informacijah, o dodatnih navodilih ne vemo ničesar.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Ne odpovedujem se repliki gospodu Debelaku, ker ni čisto eksaktno govoril. Tako postavlja stvari, da bi mu lahko odgovoril na preprost način in jasen način. Govoril je v tem smislu, češ, kako je bilo ministrstvo benevolentno in kako mi nismo dajali pripomb in potem naj grem tja pogledat takšen "pok", kjer ima nekakšne študije, pa tudi ni končal do konca. Je rekel "pok" in nekaj, potem pa ni zaključil, da je to tisti projekt, ki ga zahtevam itd. Jaz pa imam s seboj moj "pok", ki je precej manjši, tako majhen in v njem dva dopisa. En dopis je na Ministrstvo za notranje zadeve, kjer sem govoril o logistiki, o možnosti podpisovanja in sem predlagal tudi, da se v popoldanskem času, torej zadnji teden, v popoldanskem času omogoči volivcem podpisovanje teh obrazcev. Ta papir imam s seboj. Potem drug papir, ki je dodatek k temu, ki govori o logistiki. Ni važno, če je to na eni strani. Zadovoljen sem, če je argument Ministrstva za notranje zadeve dober, tudi na eni strani napisan, samo, da je napisano, da je jasno vidno, da so računali in izračunali, kako se da to stvar izpeljati. Ne za interese vlagateljev, ampak za interese volivcev. Se pravi, da imajo volivci možnosti in tega, meni gospod Debelak, ni pokazal. Če mi reče, pridi pogledat "pok", ne bom šel gledat nobenega "poka", on nima te študije. Na Ministrstvu za notranje zadeve te študije nimajo. To sem popolnoma prepričan. Po drugi strani govori o benevolentnosti, tudi v tem poročilu, ki smo ga vsi dobili, govori: z vodstvom Državnega zbora so stekla prva usklajevanja, katerih namen je bil predvsem, kako zagotoviti strokovna in korektna opravila, ki bodo čim učinkovitejša, tako za pobudnike kot tudi za volivce, dajalce podpore. Dejansko niso pripravili opravil, če jih to tako imenujejo, ker jih nimajo nikjer napisane, razen v tistem "poku", ki ga ni in ki jih ni, tega ni, da bodo čimbolj učinkovita za pobudnike. Se pravi, za nas so želeli biti učinkoviti. Kako, da to ni uspelo? To je nemogoče. Razen, da so pripravili vse perfektno in še bolje in ne vem, to je postavljanje stvari na glavo. Ministrstvo ni opravilo svoje zadeve. Državni zbor sicer lahko izglasuje kar hoče oziroma bo izglasoval tako, kot je politični interes, ampak to ni prav. Poglejte, o tem se bomo še dolgo pogovarjali, pa ne vem, kakšno družbo želimo ali pa kakšna družba naj bi bila v Sloveniji. V Sloveniji naj bo demokratična družba, referendumska demokracija tudi.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Pregelj želi razpravo.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani, repliciram na izvajanje gospoda Debelaka v zvezi z razumevanjem pristojnosti Ministrstva za notranje zadeve glede vodenja evidence danih podpor. Še vedno vztrajam, da iz zakona ni zahtevana vaša aktivnost pri evidenci, kdo je dal podporo in, ali jo je dal samo enkrat. To je zahteva, ki jo mora preveriti Državni zbor, ko pobudniki zberejo 40.000 podpisov in jih predložijo ustrezni službi Državnega zbora oziroma predsedniku Državnega zbora. Vi niste po zakonu zadolženi, da vodite to evidenco. In ravno obstoj te računalniške evidence je tisto, kar je marsikoga odvračalo in v ljudeh sproščalo različne sume in nelagodja. Zato menim, da se tukaj ni potrebno izgovarjati na računalniško podporo občinskih organov in da bi bila lahko zadeva rešena tudi drugače. Res pa je, da v tem zakonu ne piše tako kot piše v zakonu o volitvah, kjer je napisano dobesedno enako kot piše tukaj v predzadnjem odstavku, se pravi, "volivec podpiše obrazec osebno pred pristojnim organom, ki vodi evidenco volilne pravice" in je še dodano "oziroma na ustreznem krajevnem uradu". Tega v tem zakonu res ne piše in formalistično se vi lahko na to zgovarjate. Bil pa je popoln nesmisel, da ste vztrajali pri računalniški evidenci in da ste zaradi tega tudi upočasnjevali oddajanje teh podpisov. Bistveno, kar zakon zahteva, je, da je to na predpisanem obrazcu in da je ta podpis podpore opravljen pred organom, ki vodi tako evidenco. Ta organ pa ni nujno, da je na svojem sedežu, je lahko tudi kjerkoli drugje, lahko pride tudi v posamezno podjetje, če ga od tam prosijo, če je tam večina teh, ki dajo podporo in lahko pride tudi k invalidom ali bolnikom domov. Z računalnikom ste se vi hoteli temu izogniti in tukaj je tisti problem, ki ga vi v bistvu skrivate. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Mozetič.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Se opravičujem vsem. Nisem želel govoriti o tej stvari, ampak vendar, strinjam se s tem zadnjim, lahko bi organ hodil tudi od občana do občana in ga vprašal, če zadevo podpiše. Tudi to bi bilo možno. Ampak ministrstvo je izdalo določene predpise, nisem slišal, kaj bi bilo to narobe z zakonom. Mislim, da je bila zadeva v redu. Eno stvar še hočem povedati. Zbiranje podpisov ni projekt ministrstva. Tisti, ki je ponudbo dal oziroma začel zbirati podpise, mora pač zagotoviti 40.000 podpisov. Ministrstvo ni dolžno, ne sobote ne nedelje delati in hoditi okoli, kje so ljudje in zbirajo podpise. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo? Gospod Pregelj, replika.</p>
               </sp>
               <sp>
                  <speaker>ŽARKO PREGELJ:</speaker>
                  <p>Gospod Mozetič, bi repliciral na vaše izvajanje. Ministrstvo ni izdalo nobenih predpisov, nobene uredbe. Res, da po zakonu niti ni dolžno, dolžno je samo predpisati obrazec in to so naredili, tako ali drugače, po mojem mnenju ne najbolje, ampak to je stvar nadaljnje razprave in ni najbolj bistvena zadeva. Bistvena je bila zgolj za tiste pomote, ki so se potem dogajale.</p>
                  <p>Kar se tiče ugodnosti, ki sem jih prej predlagal za invalide, za bolne, tiste, ki ne morejo priti na to mesto, pa bi lahko obstajala tudi dobra volja na ministrstvu, da bi na zahtevo takega občana tako naredili, kot naredimo pri volitvah. Čisto možno bi bilo to. Res pa je, da nikjer to ni zahtevano. V tem zakonu o tem nič ne piše. To je pa res. Mi ne polemiziramo s tem. Mi v bistvu ugotavljamo nepripravljenost za to, kar je navadno pri volitvah popolnoma normalno. Če nekoliko premislimo - veliko težje je opraviti pripravljalno dejanje, kot nam je prej povedal gospod Baškovič, kot pa samo izvedbo referenduma. Lažje je referendum opraviti, kot pa sploh priti do njega. Ne vem, če se tega zavedate. Dejansko je to stvar zakona, toda tisti invalidi, ki niso mogli, niso bolni, so zdravi, samo so invalidi, so na vozičkih in niso mogli priti v upravne organe zato, ker ti organi niso dostopni, to je pa stvar ministrstva. Popolnoma stvar ministrstva je, da nima svojih institucij urejenih tako, da lahko katerikoli državljan kadarkoli pride uredit svoje državljanske zadeve v poseben urad. O njem imamo tudi dopis - vi ga tudi imate razmnoženega, kjer jasno piše, da so jih prosili, pa niso hoteli ugoditi. Gre le za zadeve, ki so odsev neke širše kulture, ne zgolj tega referenduma.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Debelak in gospod minister. Prosim za mir v dvorani.</p>
               </sp>
               <sp>
                  <speaker>MAG. SLAVKO DEBELAK:</speaker>
                  <p>Gospa Lukačeva, se opravičujem, če sva se morda slabo razumela. Rekel sem po 11. 10., po sestanku pri predsedniku Državnega zbora, da sem vam od tega trenutka, ko smo sami identificirali skupno probleme in poiskali nekatere rešitve, da smo vam poslali v vednost vse strokovne instrukcije, ki smo jih od tega trenutka dalje poslali občinskim upravnim organom za notranje zadeve. Ena izmed teh je zelo pomembna, njen naslov je Izvajanje zakona o referendumu in ljudski iniciativi - spremembe in dopolnitve navodil.</p>
                  <p>V šestih točkah oziroma sedmih točkah so bili občinski upravni organi obveščeni, kako morajo svoje ravnanje korigirati oziroma, v čem obstajajo v nadaljevanju odstopanja. Ta dopis je bil naslovljen vsem občinskim upravnim organom, poslan v vednost predsedniku Državnega zbora, vam, spoštovana gospa Lukačeva, gospodu Jožetu Šketi in Andreju Šteru kot ministru.</p>
                  <p>Drugo, poslali smo vam še en dopis Izvajanje zakona o referendumu in ljudski iniciativi - obvestilo in sicer je šlo spet za dodatna pojasnila in tretji dopis, ki je izredno pomemben, ki smo vam ga tudi poslali, je bil, da naročamo vsem občinskim upravnim organom, da zaradi izpada računalnika za 50 minut ta dan podaljšajo obratovalni čas. Rekel sem od 11. 10. dalje. Od tega trenutka dalje smo z vami stalno komunicirali. Gospod Poljšak, pri sebi imam odgovore, ki so vam jih direktno na vaše intervencije, na vaše kritike pošiljali iz posameznih občinskih upravnih organov za notranje zadeve z Jesenic, iz Velenja, Izole, drugič Velenje, Metlike, Kranja, Laškega, Jesenice, ponovno, Laško drugič, Piran in Mestni sekretariat za notranje zadeve ter Sekretariat Maribor. To je samo korespondenca, ki so jo občinski upravni organi neposredno vodili z vami, na vsako vašo kritično pripombo, na vsak vaš pomislek so vam odgovorili.</p>
                  <p>Povedal bi še to, da smo bili v stalni telefonski komunikaciji z gospo Lukačevo, z gospodom Marjanom Podobnikom in tisti dan, ko je izpadel računalnik, se opravičujem, ne spominjam se imena, ne poznam tega gospoda, ampak kot mi je povedal v nadaljevanju, je sekretar ali tajnik v Slovenski ljudski stranki, sva bila dogovorjena, da greva skupaj na Mačkovo, ker je prišlo do zelo konfliktne situacije med občani, ki so želeli dati podporo in med upravnimi delavci, ki so bili dobesedno stisnjeni v kot, kajti takrat je bila plasirana, inicirana tista novica, o kateri sem že povedal, da je ministrstvo oziroma minister Šter namenoma izključil računalnike, da se s tem prekine ta akcija. Gospod je bil pripravljen, da greva skupaj gor in sva to v nadaljevanju opustila, ker so se zadeve sorazmerno hitro uredile.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Gospod Debelak, imam tudi vse te dopise v mapi. To ni problem. Problem je v tem, da sem predlagal, da dajte zadnji teden v popoldanskem času ugotoviti, ali bi bilo to protizakonito, ali bi bilo to v skladu z vašo benevolentnostjo in če mislim, da bi bilo v skladu z vašo benevalentnostjo, zakaj niste tega naredili.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Popoldan, v popoldanskem času tudi, tukaj lahko maham. Sem vam predlagal, tudi sami ste razumeli, da bi to lahko naredili.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Še kdo? Razpravo zaključujem in prehajamo na odločanje o sklepih. Najprej bi vas rad opozoril, da imamo dva sklepa, ki ju predlagajo predlagatelji, to je Slovenska ljudska stranka. Mnenje sekretariata ste slišali, sklepi posegajo v zakonsko in preko zakona tudi v ustavno materijo. To je gospod Baškovič razjasnil. Sprašujem predlagatelje sklepov ali kljub temu, da posegajo sklepi v zakonsko materijo in o njih ne bi smeli glasovati, vztrajajo pri tem, da o njih glasujemo. Sklepe bom prebral. Torej: "Državni zbor Republike Slovenije ugotavlja bistvene kršitve postopka zbiranja podpisov podpore volivcev k zahtevi za izvedbo zakonodajnega referenduma na podlagi zakona o referendumu in ljudski iniciativi, ki niso omogočili predlagateljem sprememb in dopolnitev zakona o lastninskem preoblikovanju podjetij zbrati zadostnega števila podpore volivcev. Rok zbiranja podpore volivcev za zahtevo za razpis zakonodajnega referenduma se zato podaljša za 21 dni." In drugi sklep: "Državni zbor Republike Slovenije zavezuje Ministrstvo za notranje zadeve, da v roku 15 dni predpiše podrobnejša navodila za zbiranje podpisov podpore volivcev, pri čemer naj upošteva, da bo volivec lahko izrazil podporo na najhitrejši in najenostavnejši način. Obenem pa bodo podatki o izraženi volji volivcev ustrezno varovani. Pri tem naj predvidi način zbiranja podpisov podpore volivcev tudi v krajevnih uradih in ustrezno reši možnost dajanja podpore bolnim, oslabelim in invalidnim kakor tudi v tujini živečim volivcem."</p>
                  <p>Gospa Lukačeva ima besedo.</p>
               </sp>
               <sp>
                  <speaker>METKA KARNER-LUKAČ:</speaker>
                  <p>Spoštovani zbor! Kot prvo podpisana teh predlogov sklepov ne umikam zato: Državni zbor je že večkrat kršil s svojimi stališči, s sprejetimi sklepi in tudi z zakoni celo ustavo samo. Na poslancih Državnega zbora je, da se vsak do teh sklepov opredeli in tudi tako odloči. Torej ne umikam teh sklepov.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Na glasovanje dajem najprej sklep, ki sem ga prebral pod 1. Obrazložitev glasu, gospod Pregelj. Izvolite, gospod Pregelj. Prosim pa za mir v dvorani, kolegice in kolegi.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Glasoval bom za ta sklep. Pri tem sem že prej hotel poudariti, da ne morem soglašati, da prvi sklep posega v zakonsko materijo, saj zakon o tem sploh nič ne govori. Torej ne more posegati v zakonsko materijo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Ugotovimo, lepo prosim, prisotnost v dvorani. Glasujemo o prvem sklepu. Ugotovimo sklepčnost! (60 prisotnih.)</p>
                  <p>Kdo je za? (17 poslancev.) Je kdo proti? (37 poslancev.)</p>
                  <p>Ugotavljam, da sklep ni sprejet.</p>
                  <p>Na glasovanje dajem drugi sklep. Ugotovimo sklepčnost! (60 prisotnih.)</p>
                  <p>Kdo je za? (16 poslancev.) Je kdo proti? (35 poslancev.)</p>
                  <p>Ugotavljam, da sklep ni sprejet.</p>
                  <p>Imamo še nekaj dodatnih sklepov. Gospod Poljšak predlaga zelo dolg sklep, dovolite, da ga ne berem, dobili ste ga na klop. O njem je tudi sekretariat podal mnenje. Želi kdo obrazložiti glas? (Ne.)</p>
                  <p>Dajem sklep gospoda Poljšaka na glasovanje. Ugotovimo sklepčnost! (59 prisotnih.)</p>
                  <p>Kdo je za? (18 poslancev.) Je kdo proti? (35 poslancev.)</p>
                  <p>Ugotavljam, da sklep ni sprejet.</p>
                  <p>Imamo sklep gospoda Mirana Potrča, ki ga bom prebral: "Vlada Republike Slovenije in Odbor za pravosodje in notranjo politiko naj prouči ta vprašanja ustreznosti zakona o referendumu in ljudski iniciativi in čim prej predlaga spremembe in dopolnitve zakona". Kolikor vidim, nihče ne želi besede. Dajem predlog sklepa na glasovanje. Ugotovimo sklepčnost! (62 prisotnih.)</p>
                  <p>Kdo je za? (27 poslancev.) Je kdo proti? (23 poslancev.)</p>
                  <p>Ugotavljam, da je sklep sprejet.</p>
                  <p>Imamo še dva sklepa, ki ju predlaga gospod Ivo Hvalica: "Državni zbor ugotavlja, da je zaradi nejasnosti v zakonu in upravnih predpisih prišlo do večjih pomanjkljivosti pri izvedbi zbiranja podpisov podpore. Državni zbor nalaga Vladi Republike Slovenije, da predlaga spremembe zakona zaradi prekinitve in podaljšanja roka in pooblastil za sprejemanje upravnih predpisov." In predlog: "Sprejem zakona naj se obravnava po hitrem postopku. Gospod Hvalica, v bistvu smo s tem sklepom, ki smo ga pravkar sprejeli, že konzumirali te sklepe. Sprašujem gospoda Hvalico, ne vas, gospod Jelinčič. Se strinjate? Hvala lepa. (Nekdo iz dvorane - ne sliši se.) O vseh sklepih. Gospod Hvalica, lahko glasujemo samo o prvem in tretjem sklepu. Drugi sklep smo že sprejeli.</p>
                  <p>Najprej dajem na glasovanje sklep: "Državni zbor ugotavlja, da je prišlo zaradi nejasnosti v zakonu in v upravnih predpisih do večjih pomanjkljivosti pri izvedbi zbiranja podpisov podpore". Želi kdo besedo? Dajem sklep na glasovanje. Ugotovimo sklepčnost! (63 prisotnih.)</p>
                  <p>Kdo je za? (22 poslancev.) Je kdo proti? (38 poslancev.)</p>
                  <p>Ugotavljam, da sklep ni sprejet.</p>
                  <p>Drugi sklep: "Predlog sprememb zakona naj se obravnava po hitrem postopku". Čeprav smo vedno o takem predlogu sklepali pri dnevnem redu. Mislim, da je prav, da tudi danes o tem ne glasujemo, ampak... Hvala lepa. Umik.</p>
                  <p>S tem zaključujem to točko dnevnega reda.</p>
                  <p>Prehajamo na naslednjo, zadnjo <title>4. TOČKO DNEVNEGA REDA - PREDLOGA ZAKONA O FINANCIRANJU OBČIN</title>.</p>
                  <p>Kolegice in kolegi, predlagam, da najprej glasujemo o proceduralnem sklepu, da to točko končamo danes zaradi tega, ker imamo v skladu s poslovnikom pripravljeni urnik tako, da bi se lahko jutri in pojutrišnjem sestali odbori, da bi lahko pripravili tiste točke, ki jih imamo za sejo, ki jo začnemo 19. decembra.</p>
                  <p>Dajem na glasovanje predlog, da to točko, in s tem tudi sejo, danes obravnavamo in tudi zaključimo. V kolikor sklep ne bo sprejet, bomo danes delali do 17. ure in sejo nadaljevali jutri ob 9. uri. S tem bomo morali prekiniti sklice za delovna telesa, ki so že sklicani.</p>
                  <p>Glasujemo o proceduralnem sklepu. Ugotovimo sklepčnost! (64 prisotnih.)</p>
                  <p>Kdo je za? (27 poslancev.) Je kdo proti? (27 poslancev.)</p>
                  <p>Ugotavljam, da sklep ni sprejet.</p>
                  <p>Danes bomo delali do 17. ure in sejo nadaljevali jutri od 9. uri.</p>
                  <p>Predlog zakona je v obravnavo Državnemu zboru predložila Vlada Republike Slovenije. Zakon bomo obravnavali po hitrem postopku. Želi besedo predstavnik Vlade? (Ne želi.) Hvala lepa. (Prosim za mir v dvorani.) Predlog zakona je obravnaval Odbor za finance in kreditno-monetarno politiko kot matično delovno telo. Prosim poročevalca, da poda mnenje.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala lepa. Odbor za finance je obravnaval predlog zakona o financiranju občin na dveh sejah oziroma na...</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Kolegice in kolegi, prosim za mir v dvorani. Izvolite, gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala lepa. Odbor za finance je obravnaval zakon o financiranju občin na dveh svojih sejah, in to v sodelovanju s Komisijo za lokalno samoupravo. Lahko rečem oziroma zatrdim, da je večina, praktično vse odločitve odbora so bile sprejete soglasno, zato mislim, da tudi v zvezi z njimi ne bo nobenega problema.</p>
                  <p>Odbor se je osredotočil predvsem na strokovne probleme, ki bi utegnili nastati pri izvajanju tega zakona, pri čemer je problematično predvsem prehodno obdobje. Torej, obdobje prvih mesecev funkcioniranja tega zakona. Gre za obdobje od 1.1.1995 do sprejetja občinskih proračunov. Če bi bilo malo več tišine, ne bi imel nič proti. Kaj so bistvene spremembe zakona, ki jih je v obliki svojih amandmajev odbor predlagal?</p>
                  <p>Najprej, dali smo neke vrste zakonsko podlago za nadaljnje funkcioniranje krajevnih skupnosti. Mislim, da je to zelo pomembno, kajti njihov status ni bil definiran v zakonu o lokalni samoupravi niti kje drugje. Edino mesto, kjer so omenjene, in to eksplicitno, kot da funkcionirajo vse, ki so, je zakon o določitvi območja občin, kjer pa je predviden njihov obstoj samo še za prve tri mesece prihodnjega leta.</p>
                  <p>V zakonu o financiranju občin smo kot odbor predvideli rešitev, po kateri bodo lahko krajevne skupnosti, za katere bo občinski svet novih občin menil, verjetno v obliki statuta ali neke druge odločitve občinskega sveta, da so še potrebne oziroma da je prav, da obstajajo, da tudi obstajajo. Vsem drugim se po avtomatizmu najkasneje s koncem prihodnjega leta, tako pravi naš amandma, ukine žiro račun.</p>
                  <p>Potem smo kot odbor spremenili določbo 43. člena s svojim amandmajem. Ta amandma predvideva neke vrste soodvisnosti nakazovanja oziroma podpisovanja virmanov, dokler ne bodo sprejeti za namene, ki so bili že sedaj predvideni v proračunih obstoječih občin, dokler ne bodo sprejeti proračuni novih občin. Ta amandma predvideva, da bodo župani novih občin na teritoriju bivše občine oziroma sedaj še obstoječe skupaj, lahko pa tudi preko pooblaščenca podpisovali virmanske naloge in izvrševali začasni proračun na temelju obstoječih proračunov tudi v prvih mesecih prihodnjega leta.</p>
                  <p>Odbor je v obliki svojih amandmajev v 20. člen uvrstil še nekaj nalog, za katere smo ugotovili, da sodijo v tako imenovano zagotovljeno porabo in so bile pri pripravi zakona, ki je bil pripravljen zelo na hitro, preprosto pozabljene. Gre za financiranje samoupravnih narodnih skupnosti, gre za financiranje mrliško-ogledne službe kot posebne službe, gre za financiranje varstva pred naravnimi in drugimi nesrečami in gre še za nekatere druge namene.</p>
                  <p>Potem smo kot odbor predlagali tudi operacionalizacijo 28. člena, ki je predvideval neke vrste kazensko sankcijo za občine, ki so zaradi prevelike zadolžitve v preteklosti, ali tudi morebiti v prihodnosti, ostale brez predvidenih sredstev za normalno funkcioniranje. Problem ni enak za vse občine, ki imajo take težave. Take težave imajo v občini Trbovlje, v občini Trebnje, imeli bodo verjetno take težave še v občini Škofja Loka, morda v občini Zagorje in še kje. Mi smo v obliki svojega amandmaja razdelili problem na dva dela, glede na njegov izvor. En izvor predstavlja problem v občinah oziroma v enem kosu so občine, ki imajo težave zaradi stvari, ki so se zgodile brez njihove izrecne želje v preteklosti, na primer zaradi zakona o izvrševanju kazenskih sankcij in določb v zvezi z denacionalizacijo, ki se na to nanašajo. Drugi problem pa predstavljajo občine, ki po lastni volji sedanje občine ali pa morebiti tudi nove, bodo zašle v likvidnostne težave po lastni krivdi zaradi prevelikega zadolževanja. To je na primer problem občine Trbovlje. Ta problem smo v 28.a členu v obliki svojega amandmaja poizkušali razrešiti tako, da smo za te občine predvideli 88% zagotovljeno porabo in samo 50% nezagotovljeno porabo, kar pomeni, da to je neke vrste kazen za tako občino. Vendar pa naš amandma predvideva tudi limit, do katerega se v to financiranje sme posegati, da ne bi ogrozili normalnega obstoja občine in običajnega ali pa normalnega standarda, komunalnega in drugačnega, ki ga mora občina zagotavljati občanom v tisti občini, ki niso nič krivi, če so občinski politiki delali nerazumne odločitve.</p>
                  <p>Predvideli smo tudi v obliki svojega amandmaja drugačno rešitev za prezaposlitev obstoječih delavcev v občinskih upravnih organih. Naša drugačna rešitev, kot jo je prvotno predlagala Vlada, je predvidena v amandmaju k 48. členu in temelji na formuli, da sedanji delavci v občinskih upravnih organih, ostanejo začasno nerazporejeni, vendar na plačilnem spisku. Nove občine pa naj bi po sprejetju statuta čimprej sprejele sistemizacijo delovnih mest in ta sistemizacija delovnih mest naj bi torej prerazporedila obstoječe zaposlene. Tisti, ki v to sistemizacijo ne bodo zajeti in bodo trajni tehnološki presežek, bodo deležni ugodnosti, ki jih predvideva druga zakonodaja, ki se nanaša na delovna razmerja delavcev v državni upravi, torej dobijo odpravnino oziroma možnost prehoda na Zavod za zaposlovanje. Teh primerov verjetno ne bo veliko, kajti občine so v skladu z našim amandmajem zadolžene, da obstoječe zaposlene prerazporedijo, ne pa, da te odložijo na Zavod za zaposlovanje in zaposlijo druge. Tega naj bi, v skladu z našim amandmajem, ne mogle početi.</p>
                  <p>Odbor predlaga še nekaj drugih pomembnejših rešitev, vse pa, kot sem rekel, se v glavnem nanašajo na prehodno obdobje, ki je najbolj problematično.</p>
                  <p>Odbor se je opredelil tudi do nekaterih drugih amandmajev, do amandmaja gospe Pečanove oziroma poslanske skupine Združene liste, ki predvideva začasnost zakona in amandmaja ni podprl. Začasnost v naslovu. Amandmaja ni podprl, oblikoval pa je predlog lastnega sklepa, ki predvideva to začasnost, kajti samo po sebi je umevno, da je ta zakon na nek način začasen. Vendar, natančno napisati, do kdaj bo veljal, po mnenju odbora ni smiselno, ker bo prihajalo do analiziranja njegovih učinkov v teku izvajanja in bo tako ali tako slej ko prej prišlo do korekcij, ki v naprej niso znane nikomur, niti predlagateljem tega amandmaja, kajti ne ve se natančno, kako bo nov sistem lokalne samouprave v praksi funkcioniral.</p>
                  <p>Odbor se je opredelil do amandmajev poslancev Saša Lapa in jih ni podprl. To pa zato, ker je njegove rešitve povzel v svojih amandmajih. Na nek način po vsebini tem amandmajem ne nasprotuje, če pa bi jih sprejeli, bi bili ti amandmaji nekonsistentni z drugimi amandmaji odbora.</p>
                  <p>Odbor se ni mogel opredeliti do tako rekoč ogromnega števila amandmajev, ki so bili vloženi včeraj in danes in moram reči, to je moje osebno mnenje, da, v kolikor sem jih gledal, nekateri bistveno posegajo v koncept tega zakona, zakona o financiranju občin, zato menim, da je potreben poseben premislek Državnega zbora, kako s temi amandmaji sploh ravnati. Kajti, če jih bomo sprejemali na vrat na nos, lahko sami sebi naredimo take probleme, da jih bomo morali reševati še tik pred začetkom novega leta, vendar že ali pa v času redne decembrske seje Državnega zbora z naknadnimi korekturami tega zakona. Zato predlagam, da skrbno proučimo vse te dodatne amandmaje, da se bodo v to razpravo predstavniki Vlade obilno vključili, sicer pa predlagam, da zakon podprete in da podprete amandmaje odbora. Toliko sedaj, sicer pa hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Kopaču. Želi besedo predstavnik Sekretariata za zakonodajo in pravne zadeve? Besedo dajem predstavnikom poslanskih skupin, Maks Sušek, Liberalna demokracija Slovenije. Izvolite, gospod Sušek.</p>
               </sp>
               <sp>
                  <speaker>MAKS SUŠEK:</speaker>
                  <p>Dotaknil bi se razprave predvsem z vidika nekaterih bistvenih dilem. Ob sprejemu takega zakona se vedno sprašujemo, kako zakon praktično rešuje nekatere bistvene dileme in sicer, kako zagotoviti optimalno, torej "pravično", porazdelitev skupno predvidenih sredstev za javno porabo lokalne samouprave v naši državi med občine. Drugo, kako doseči čimvečjo finančno samostojnost. Vedno govorimo, da bi morali doseči večjo avtonomijo lokalne samouprave. Tretji sklop teh dilem bi bil, kako organizirati racionalno zbiranje potrebnih virov glede na načela enakosti obremenitve državljanov in nadalje, kako organizirati oziroma vgraditi stimulacijo za krepitev predvsem lastne iniciative na področju lokalne samouprave, predvsem, kadar gre za skladen razvoj posamezne občine, za boljše gospodarjenje, za krepitev vseh funkcij občin, ki zagotavljajo izpolnitev vseh nalog do občanov, ter kako izvesti načelo posebnih solidarnosti, zaradi posebnih ciljev, ki jih sprejemamo v Državnem zboru. Recimo, eden izmed teh je bil tudi vgrajen v zakon o lokalni samoupravi, in sicer ta, ki govori o posebnem statusu nekaterih manj razvitih občin.</p>
                  <p>Glede na dileme, kako zagotoviti pravično porazdelitev sredstev za javno porabo, ugotavljamo, da se je pač predlagatelj odločil, glede na situacijo, na start financiranja novih občin predvsem na osnovi dosedanjih izkušenj, kar praktično pomeni, da je občinski proračun sestavljen iz zagotovljene porabe ter dodatne porabe v občini. Torej, predvsem iz teh dveh sklopov.  Zagotovljena poraba v občini je praktično potem zagotovljena na osnovi lastnih virov, ki so sestavljeni praktično iz čistih jasnih virov in iz udeležbe dohodnine, in sicer 30% te dohodnine in, jasno, k temu se potem prišteva izravnava. To povem zaradi tega, ker izhaja zakon iz tega, da se ta izravnava oblikuje na osnovi meril ministrstva s sodelovanjem občin. Iz tega izhaja, da je ta zagotovljena poraba limitirana, neka limitirana vrednost, v sklopu katere ima dejansko ta svoja lastna sredstva, 30%, kot sem že rekel, dohodnine in dejansko že vnaprej definirana, limitirana zagotovljena poraba na osnovi kriterijev oziroma meril ministrstva.</p>
                  <p>Torej, je bistveno v financiranju novih občin v tem, da se ta zadeva definira z zagotovljeno porabo, ali konkretno, še enkrat poudarjam, je to odvisno od oblikovanih kriterijev ali meril, ki morajo biti čim bolj objektivna. Iz tega izhaja, da je oblikovanje meril ena najvažnejših nalog Vlade in Državnega zbora na področju kreiranja zakona o financiranju občin.</p>
                  <p>Nadalje, recimo, v obrazložitvi je tudi povedano, da merila še niso vsa izdelana. S poglobljeno študijo teh gradiv in tako lahko vidimo, da je ta zagotovljena poraba na nek način obdelana tako, da izhaja resnično iz nekaterih meril, ta merila pa so nastala predvsem iz dejanske dosedanje porabe. Torej na osnovi nekih izkušenj. Manjkajo še nekatera merila, recimo, ki bi bila bolj eksaktno izvedena. Zato je ta predlog o zagotovljeni porabi za leto 1995 oblikovan na osnovi porabe v letu 1994.</p>
                  <p>Še enkrat poudarjam, da imamo pred seboj zakon, kjer  rezultat posameznega financiranja posamezne občine izhaja iz meril in dejanske porabe glede na dejansko stanje, glede na porabo v letu 1994, verjetno z dodatno dodelavo.</p>
                  <p>Pri oblikovanju zagotovljene porabe imamo še posebnost iz 52. člena Zakona o lokalni samoupravi, to je tistih 90% zagotovljene porabe za tiste, ki tega v povprečju v Sloveniji ne dosegajo. Komentar k temu bi rekli tako, da je to sedaj še varovalka, druge varovalke za nekatere občine nimamo. Analiza in razmišljanja o tej varovalki kažejo, da ta varovalka ni boljša rešitev, ali pa dobra rešitev, ampak dokler boljše rešitve ne bo, bomo verjetno morali vztrajati, da ohranimo tudi to varovalko. Umik varovalke lahko pričakujemo objektivno takrat, kadar bodo predložena Državnemu zboru eksaktna merila. Torej od meril je to odvisno.</p>
                  <p>No, potem tu tudi vidimo, da je zagotovljena poraba oziroma izravnava zelo odvisna tudi od samega delitvenega razmerja. Predlagatelj tu predlaga 30%. V razpravi v Komisiji za lokalno samoupravo in na Odboru za finance je prišlo, in tudi sicer je slišati, da bi bilo lahko to razmerje višje, ugodnejše v korist občin. Vendar, če se poglobimo v definicijo zagotovljene porabe in, če to definicijo sprejmemo, potem smo že zaradi te solidarnosti na nek način omejeni pri zgornjem nivoju tega razmerja. Če dobro pogledamo priložene tabele, vidimo, da so najbogatejše občine že s tem razmerjem, 30%, dosegle praktično že zagotovljeno porabo in če bi mi ta odstotek povečali, bi nekatere občine zaradi tega dobile preko dohodnine že dovolj sredstev za zagotovljeno porabo. To bi verjetno potem škodovalo pri izravnavi drugih občin, ki nimajo objektivno toliko dohodnine oziroma drugih lastnih virov, ki bodo namenjene za zagotovitev, za zagotovljeno porabo in bi na tak način nekatere občine, recimo, večji del občin v tem primeru dobile toliko manj virov. Zato je smotrno, da to razmerje ni višje od 30%. To bi bil komentar na ta del, ki govori o tem, kako čimbolj pravično razporediti te vire.</p>
                  <p>Drugo vprašanje nastopa okrog tega, kako doseči čim večjo finančno avtonomijo. Ta finančna avtonomija je konkretno odvisna predvsem od višine lastnih sredstev oziroma od lastnih virov za te druge naloge, če gledamo, recimo, predlog tega zakona in današnjo prakso oziroma tudi od možnosti uporabe načel dobrega gospodarjenja, to je samostojnosti pri načrtovanju, samostojnosti razpolaganja proračunskih dohodkovnih virov in od stimulansa za krepitev lastnih iniciativ. Tako bi bilo nujno, da bi morale biti</p>
                  <p>te postavke, ki krepijo ta načela, čim višje. Ampak narava proračunskega kompleksa je taka, da je to težko v veliki meri dosegati in to se tudi težko dosega v srednjeevropskem prostoru. Zato bo treba dosegati morda na drug način to načelo avtonomije predvsem na tistih področjih, potem ko je proračun po vseh pravilih igre že sprejet, da krepimo to avtonomijo, praktično potem pri možnostih načrtovanja in razpolaganja s temi viri, da tam krepimo to avtonomijo in se preveč ne vtikamo v gospodarjenje posameznih občin. V tem vidimo dejansko možnosti še nadaljnje krepitve te avtonomije.</p>
                  <p>Ob zaključku bi rekel, da Liberalna demokracija na vsak način glede na stanje, v katerem smo, podpiramo start tega zakona v taki obliki, kot je. Brez njega ni pričakovati smotrnega začetka starta novih občin in tudi ne na njihovem finančnem področju. Zato je nujno potreben. Kot je, recimo, reforma lokalne samouprave z vidika teritorialnega segmenta, ali funkcionalnega segmenta sprejeta kot proces, tako bo treba sprejeti kot proces tudi ekonomski del. Na to se navezuje tudi reševanje problematike financiranja občin.</p>
                  <p>Iz celotne problematike ugotavljamo, da je najbistvenejše področje področje zagotavljanja zagotovljene porabe. Iz tega izhaja, da je zelo bistvenega pomena tudi izdelava objektivnih meril. V tem bo treba dati največ kreativnosti in energije, da bomo čim prej prišli do teh meril. Generalno pa je še odprto vprašanje posebni status občin, takih občin, kjer smo si zastavili posebne cilje za njihov razvoj v smislu našega generalnega cilja skladnega regionalnega razvoja. Še enkrat povem, Liberalna demokracija podpira ta zakon, s tem, da podpira tudi vse amandmaje, ki jih podpira matični Odbor za finance.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Kot predstavnik poslanske skupine Demokratov Slovenije je gospod Tone Peršak. Prosim.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci, kolikor nas še je, in spoštovani člani Vlade! Ta zakon je pomemben predvsem iz enega vidika, ker se je zdelo, da je od tega zakona vse odvisno in da brez tega zakona ne bo zagotovljen obstoj novih občin, ne bo zagotovljeno funkcioniranje novih občin in tako naprej. Zato smo vsi pričakovali zakon z veliko radovednostjo in z velikimi pričakovanji. Najprej moram povedati, in to štejem v plus temu zakonu, da na tem področju zagotavljanja tega, kar sem pravkar rekel, ta zakon ni prinesel veliko novega in tudi ni mogel prinesti, ker bistvene predpostavke, na katerih je zgrajen, so napisane že v zakonu o lokalni samoupravi. Tisto, kar je najbolj novo v tem zakonu, je delež dohodnine, ki prej še ni bil določen. Viri, ki so našteti, so v glavnem isti, kot so našteti že v zakonu o lokalni samoupravi in tudi principi, ki so v zakonu navedeni, so v glavnem že iz tistega zakona jasni. Novo je tudi to, da na nek način zakon uvaja, določa namensko uporabo sredstev, da deli sredstva, prihodke in odhodke občinskih proračunov na tako imenovano, kar je bilo pravkar pohvaljeno, na zagotovljeno nujno porabo in na druge naloge.</p>
                  <p>Bolj novo je to, kar je tudi na odboru, kot je bilo prej povedano, zbujalo več pozornosti, to je urejanje teh zadev v prehodnem obdobju. Kaj se bo zgodilo z delavci sedanjih občinskih uprav in krajevnih skupnosti, v kolikem času se mora kaj zgoditi in roki. Tako da je zakon za občine, zlasti za nove občine in še posebej za ljudi, ki so zaposleni v teh občinah, v tem delu bolj zanimiv kot v samem delu financiranja, ne glede na ta pomemben del oziroma določbo, ki govori o 30% dohodnine kot tistemu deležu, ki pripada občinam. Ob zakonu, o katerem je bilo kar naprej ponavljano, da je začasne narave, kar je več ali manj vsak zakon, ker do zdaj še ni zakona, ki bi veljal za večno, ampak, ta je najbrž res bolj kratke, začasne narave, je pomembno nekaj vprašanj, ki jih bo ob spremljanju učinka zakona in ob spremljanju učinkov koncepta financiranja treba spremljati in na njih odgovarjati ali s spremembami tega zakona ali z novim zakonom.</p>
                  <p>Eno takih vprašanj, če smo zdaj pri financiranju, je gotovo vprašanje, ki so ga nekatere stranke že odpirale. Je pa to vprašanje posledica dejstva, da imamo zdaj v Sloveniji na eni strani tipično, čeprav nimamo samo takih, mestne občine, ne mislim zdaj mestne kot tip občine, ampak občine, ki so po svoji naravi izključno ali pa predvsem urbane, imamo nekaj občin, ki so izrazito podeželske, se pravi ne urbane. Razmere v teh občinah so zelo različne, tudi glede na izplen iz dohodnine. V zvezi s tem je že bilo postavljeno vprašanje. Kot veste, so nekatere stranke to poudarjale in poudarjajo tudi ljudje iz nekaterih novih podeželskih občin, češ, da bi odmera deleža dohodnine morala biti različna. Težko bi zdaj prisegel na to, ali je to res ali ne. Res pa je, da bo glede na to, da ta zakon ne pozna instrumenta, ki ga nekateri evropski sistemi poznajo za financiranje občin, da imajo še tako imenovano neko posebno postavko v državnih proračunih za financiranje projektov po podeželskih občinah - to ni zdaj tisto, občine s posebnim statusom - Avstrijci recimo imajo, kolikor vem, posebno postavko v proračunu, da sofinancirajo kakšen projekt v občini. Recimo, ali je to izgradnja vodovoda, ali sanacija vodovoda, ali telefonskega omrežja, ali kaj, takega pri nas zdaj nimamo, razen v tistem delu, ki se bo urejal z zakonom o skladnem razvoju oziroma regionalnem razvoju in bo verjetno iz tega vidika to treba v naslednjih letih še razmišljati o tem.</p>
                  <p>Druga taka stvar, ki bo verjetno sprožila veliko razprav zdaj, verjetno tudi še v naslednjih letih ali pa naslednjem, zlasti naslednjem letu, zadeva 28. člen, ali je to tako prav, kot predlaga zakon, ali kot predlagajo nekateri amandmaji ali ne. In tisto, kar je, kot sem rekel, kar pa ni samo stvar financiranja, ampak je stvar tega prehoda, je  to, kar zadeva določbe, kaj se bo zgodilo in kako hitro se bo zgodilo z delavci. Bojim se, da so te določbe nekoliko zahtevne, ker v mnogih teh občinah, ki jih zdaj praktično še materialno ni in bodo zdaj z novimi občinskimi sveti in župani začele načelno funkcionirati, bo že tri mesece časa malo za to, da se o nekaterih stvareh odločijo. Kaj šele, da bi potem že zelo hitro sprejeli tudi odločitve o tem, ali bodo imeli samostojne uprave, do kolikšne mere bodo te uprave razvijali, v kolikšni meri bodo ohranili skupne službe z občinami z območja dosedanje občine itn. Zdi se mi, da je tu zakon nekoliko zahteven. To je ena stvar.</p>
                  <p>Druga stvar je to, da zakon nalaga določene naloge dosedanjim organom, ki so delovali v sestavi izvršnih svetov dosedanjih občin. Recimo, v zvezi s proračunom in to nalagajo tudi še nekateri amandmaji dodatno in se predpostavlja vprašanje statusa teh organov. To so ti sekretariati. Ker bodo izvršnim svetom mandati ugasnili, ti sekretariati bi pa naj delali naprej še, ne vem, do februarja in tako, kot predvidevajo nekateri členi oziroma amandmaji, je vprašanje, ali je oportuno pričakovati od teh. O tem govori, recimo, 42. člen med drugim.</p>
                  <p>Zadnja stvar, na katero bo treba biti pozoren v naslednjih mesecih, je to, česar zakon v bistvu ne more urejati, je pa vprašanje, ali je dovolj urejeno v osnovnem zakonu, čeprav je urejeno, v lokalni samoupravi, to je vprašanje delitve premoženja, bilanc, ker bo od tega odvisno premoženje novih občin in od tega tudi dohodki, en del dohodkov novih občin.</p>
                  <p>Rekel bi naslednje. Zakon je dobrodošel in potreben zaradi tega, ker je na ta način del očitkov ob startu nove lokalne samouprave odpadel, nisem pa prepričan, da je prinesel toliko novosti ravno na tem področju financiranju, da bi zdaj rekli eureka, zdaj bodo nove občine živele srečno in dolgo življenje, dokler ne bodo umrle. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Peršak. Besedo dajem gospe Jani Primožič, predstavnici Slovenskih krščanskih demokratov.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Spoštovani gospod podpredsednik, drage poslanke in poslanci! Končno smo dočakali dan, ko je pred Državnim zborom zakon o financiranju občin. Slovenski krščanski demokrati zagovarjamo demokratizacijo in decentralizacijo odločanja v Sloveniji v primeru zakona o financiranju občin, tako da se občinam prepusti kar največ pristojnosti oziroma nalog. Podpiramo vladni predlog zakona o financiranju občin, ki predlaga odvzem le tistih nalog, ki se nanašajo na financiranje delavcev v upravni enoti, v geodetski upravi, inšpekcijskih službah in podobno, kar znaša približno 18% občinskih proračunov, ostalo pa ostane občinam. Kolikšen delež pristojnosti, nalog oziroma s koliko sredstvi naj razpolagajo občine, to je bistvo lokalne samouprave. Vsaka pametna država se zaveda, da nižji nivo oziroma občine veliko bolj racionalno upravljajo s sredstvi, kot pa nek oddaljeni organ, kot je na primer upravna enota ali država.</p>
                  <p>Država oziroma upravna enota naj ostaja veliki birokrat, občina pa naj odigrava svojo vlogo dobrega gospodarja. In občinam, to je županom oziroma občinskim svetnikom Slovenski krščanski demokrati zaupamo, da bodo dobro opravljali to nalogo, kajti šele zdaj bodo lahko konkretno pokazali svoje podjetniške sposobnosti.</p>
                  <p>Kako razmejitev nalog med državo in lokalno samoupravo urejajo druge evropske države? Slovenija za javno porabo občin namenja 5% bruto družbenega proizvoda, med tem ko druge evropske države, od 2% do 18%, v povprečju pa 8% ob celo nižjem odstotku obremenitve oziroma bruto družbenega proizvoda. To pomeni, da tam občine razpolagajo z več sredstvi, kar lahko pomeni tudi več pristojnosti oziroma nalog ali tudi ne in zato za isti obseg nalog lahko porabijo več sredstev.</p>
                  <p>Samo en primer severnega Porenja oziroma iz Westfalije, po kateri smo pretekli teden, vsaj nekateri poslanci, pohajali. Tukaj se pripravljajo na reformo lokalne samouprave sicer tako, da bodo več nalog oziroma pristojnosti z dežele vrnili občinam. Ugotovili so namreč, da država dražje opravlja te naloge kot občina. Ocenili so celo, da bi občine za opravljanje teh nalog porabile celo do 30% manj sredstev kot dežela. To je lahko izkušnja, ki govori v prid predlaganemu zakonu.</p>
                  <p>Na kratko poglejmo še razvoj sistema financiranja občin pri nas. Pred letom 1990 so bile občine še država v državi in tudi finančno popolnoma avtonomne. Verjetno se še vsi spomnite, da je vsaka občina lahko imela drugačno prispevno stopnjo za posamezni SIS, od zdravstvenega pa do SIS za železniško gospodarstvo. Po tem letu je država odvzela občinam precej pristojnosti, zlasti državno upravo oziroma davčno upravo, plače v osnovnih šolah in podobno in s tem se je obseg proračuna zmanjšal.</p>
                  <p>Vendar pa lahko rečemo, da se je zmanjšal bolj kot bi bilo nujno potrebno, ker so bili kriteriji za financiranje odvzetih funkcij ocenjeni bolj ohlapno, kot bi jih določile občine.</p>
                  <p>Občinam se je obseg proračunov v tem času realno zmanjšal za dobro tretjino, kar je v primerjavi z javno porabo občin nepošteno oziroma potrebno strokovne prevetritve. Zato se bomo Slovenski krščanski demokrati zavzemali, da se ta delež za porabo občin v skupnem bruto družbenem proizvodu povečuje. Zato predlagamo tudi povečanje deleža dohodnine s 30 na 33 odstotkov.</p>
                  <p>Zakon o financiranju občin je res v nekem smislu prehoden, in sicer temelji na 52. členu zakona o lokalni samoupravi. Če se še dobro spomnimo, smo prav Krščanski demokrati predlagali to 90% porabo na prebivalca v vsaki občini in mislim, da se je Vlada oziroma Ministrstvo za finance v teh, še dokaj nejasnih razmerah, kar dobro oprijelo tega zakona. Iz izračunov lahko tudi vidimo, da ta 90% poraba na prebivalca ne pomeni le 27 tisoč tolarjev, kot smo ugotovili že v naših pomladnih izračunih, ampak da se je ta znesek povečal na 28.362 tolarjev na prebivalca in so torej tiste teze, ki so govorile, da bodo nove občine ostale brez denarja, ostale v bistvu neizpolnjene. To nas še posebej veseli. Iz zakona lahko tudi slutimo oziroma ugotovimo, da ministrstva niso mogla uskladiti kriterijev za financiranje posameznih porab oziroma potrebnih sredstev za posamezne namene. Če se spomnimo samo razprave o proračunu 1994, smo v zakon zapisali, da morajo posamezna ministrstva oblikovati kriterije za to porabo, vendar lahko rečemo, da očitno vsem ministrstvom to ni uspelo, saj se velike želje oziroma apetiti posameznih ministrstev ne morejo ustrezno izraziti v dokaj majhnem obsegu občinskega proračuna oziroma to po drugi strani pomeni, da, če bi to javno porabo prenesli v financiranje posameznih ministrstev, bi kot država morali za te namene dati več sredstev. Lahko torej zaključimo, da je Vlada ravnala pametno, ker pušča občinam veliko pristojnosti, to pa na žalost za občine pomeni tudi manj sredstev.</p>
                  <p>Zakon tudi dokaj dobro rešuje problem reorganizacije glede delavcev sedanjih občinskih uprav. Kritična pa je določba o zadolževanju občin po stanju konec letošnjega leta in mislim, da moramo biti v takem primeru do posameznih občin bolj kritični, če vemo, da so se nekatere občine zadolžile ne samo za dovoljenih 10% občinskega proračuna, ampak so vsaj nekatere občine, kot so recimo Trbovlje, Postojna, Zagorje in morda še kakšna, dosegle višji delež, mislim, da nekatere celo do 30% občinskega proračuna. Ta del v zakonu o financiranju občin ni ustrezno rešen in predlagamo, da se ta del konkretneje reši, če ne v tem zakonu, pa v drugem.</p>
                  <p>Slovenski krščanski demokrati želimo, da bi Državni zbor sprejel tak zakon o financiranju občin, ki bo res zagotavljal novim občinam samostojno odločanje, kar največjo finančno avtonomijo in s tem izvajanje njihovega poslanstva. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospe Primožičevi. Besedo dajem gospe Pečanovi, predstavnici Združene liste socialnih demokratov.</p>
               </sp>
               <sp>
                  <speaker>BREDA PEČAN:</speaker>
                  <p>Poslanska skupina Združene liste soglaša s tem, da je sprejem zakona o financiranju občin nujen. Nikakor pa ne moremo reči, da sistemski zakon, ki ureja financiranje 147. občin, zahteva sprejemanje po hitrem postopku, zlasti, če je to zakon, ki nima določene omejene časovne veljave, saj gre za zakon, ki mora urediti ne le ta trenutek in morda še jutrišnji dan, ampak zakon, na podlagi katerega naj bi se občine financirale še daljše obdobje. Lahko govorimo o tem, da je vsak zakon začasen. To drži. Začasni smo konec koncev tudi mi in ne samo naš mandat v Državnem zboru, ampak mi kot ljudje smo minljivi in zaradi tega bi potem lahko razmišljali tudi na tak način, da je vse treba po hitrem postopku delati, vsak zakon, ne samo tega. Zaradi tega menimo v naši poslanski skupini, da zakon, v katerem niso razčiščene nekatere osnovne teme, ki se postavljajo kot vprašanja pri odločanju o osnovnih pogojih za financiranje občine, ne more biti sprejet po hitrem postopku. Če pa je že sprejet po hitrem postopku, potem ne more imeti neomejene veljave. V tem smislu tudi predlagamo spremembo naslova zakona, o čemer pa bomo tako ali tako govorili pri konkretnih amandmajih.</p>
                  <p>Zakaj tega zakona ne moremo sprejeti kot trajno rešitev? Eden najosnovnejših očitkov temu zakonu je prav gotovo to, da je, milo rečeno, sporen z ustavnega vidika, saj omejuje z ustavo določeno avtonomijo občin v kar nekaj členih, kjer prepušča, da ugotavlja zagotovljeno porabo minister za finance, da določajo merila za zagotovljeno porabo resorna ministrstva, da se ugotavljajo dopolnilna sredstva v Ministrstvu za finance in s tem dajejo Vladi, brez zakonsko določenih kriterijev, popolno oblast pri določanju obsega sredstev občinskih proračunov. Dejstvo je, da kriteriji danes obstajajo taki, kakršni pač so, vendar so to kriteriji, ki so bili narejeni za 63 dosedanjih občin. Zaradi tega je težko govoriti o tem, da kriteriji obstajajo, če vemo, da so se osnovni pogoji v tem času, kar so kriteriji nastali do veljavnosti novih občin s 1.1.1995 bistveno spremenili. Težko je tudi reči, da bo ta zakon zaživel z letom 1995, saj vemo, da najmanj kar je, da bo ugotovljena poraba občin za letošnje leto ugotovljena šele konec prve polovice naslednjega leta. Zato je težko reči, kako bomo govorili o merilih in dejanskih izračunih za prilive v občinske proračune, če pa bomo končne številke vedeli šele na polovici fiskalnega leta.</p>
                  <p>Še nekaj zelo pomembnega. Najosnovnejši koncept, kako določamo porabo v občinah, ni dorečen v tem zakonu. Napisano je sicer, da delimo naloge občin v zagotovljene in druge naloge in ta princip delitve zagotovljenih nalog, ki naj bi občane v vseh slovenskih občinah nekako izenačil v najnujnejših skupnih potrebah v občinah na ravni cele države, dodatne druge naloge pa so odvisne od finančne moči posamezne občine, je konec koncev dokaj dober. Zagotovljena je namreč enakost državljanov pred zakonom. Vendar pa, kako bodo občine financirale iz zagotovljenih sredstev, če občina tega sama ne more zagotoviti, zagotovi dopolnilno država, ali bodo financirale te zagotovljene naloge po lastni presoji, se pravi, res avtonomno ali pa jih bodo financirale tako, da bodo ministrstva ukazala, koliko denarja bo morala občina nameniti posamezni nalogi, tu je pa že lahko razhajanje v osnovnem konceptu samega zakona. V Zahodni Evropi je princip večanja avtonomnosti občin pri odločanju o namembnosti sredstev ena glavnih prvin občinske avtonomije. Menim, da bi to moralo biti v tem zakonu zapisano.</p>
                  <p>Pomemben element začasnosti, o katerem vsi govorimo, poslanska skupina Združene liste pa si je edino upala konkretno reči, da ta zakon ne more biti trajen in to tudi z amandmajem določiti, je tudi to, da naloge med občinami in državo še vedno niso jasno razdeljene. Da bodo šele med letom 1995 občine natančneje vedele, kaj je njihova pristojnost in kaj ni, in mislim, da si bodo v letu 1995 tudi z našo pomočjo lahko priborile kar nekaj pristojnosti, za katere do zdaj obstaja v Vladi prepričanje, da je to pristojnost države, da jim bomo pomagali te pristojnosti vrniti in s tem zagotoviti tudi dodatna sredstva za financiranje.</p>
                  <p>Ne smemo pozabiti tudi na to, kot je že bilo rečeno, da ni meril in kriterijev za obseg sredstev za zagotovljeni program, da so to merila in kriteriji, ki jih določa ministrstvo, in menimo, da tako zagotovljeni program kot dopolnilno financiranje morata biti zapisana v dokončnem sistemskem zakonu.</p>
                  <p>Še eno bistveno pomanjkljivost ima zakon, to je to, da niti ne omenja načina in obsega zagotavljanja sredstev za razvoj občin s posebnim statusom. V zakonu o lokalni samoupravi smo te občine posebej navedli in razen teh vprašanj je prav gotovo še cela vrsta takih vprašanj, ki bi jih sistemski zakon more rešiti, pa se jih iz razumljivih razlogov ni lotil, ker je pač časovna stiska. S 1. januarjem občine začnejo funkcionirati, občinski svetniki in župani bodo morali vedeti, s čim razpolagajo in zaradi tega jim ne moremo v Državnem zboru še dodatno oteževati dela, ki že tako in tako ne bo lahko. Zaradi tega bomo vztrajali pri amandmaju k naslovu zakona in moram opozoriti, da bomo tudi v skladu z opozorilom Sekretariata za zakonodajo vložili še dodaten amandma k 1. členu zato, da ne bi prišlo do kakšnih nejasnosti. Menim pa, da bi se moral ta Državni zbor zavedati svoje odgovornosti in končno nehati pometati pod preprogo problemov, ki jih je treba rešiti in reševati sproti. Tak problem je prav gotovo tudi začasnost tega zakona in če mu ne bomo rekli, da je začasen, formalno z naslovom in z vsebino, se zaradi tega ne bo njegova začasnost prav nič podaljšala. Zaradi tega menim, da naša poslanska skupina zakon podpira, ker vemo, da je nujen, da pa ni tak, kot bi ga bilo treba izdelati zato, da bi lahko v občinah ljudje vedeli, kaj jih čaka tudi naslednjih nekaj let, zato ne podpiramo hitrega postopka. V kolikor bo zakon opredeljen kot trajen, prav gotovo pa bomo zakon, ne glede na izid, na koncu podprli, ker brez njega občinska vodstva januarja drugo leto ne bodo mogla delati. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospe Pečanovi. Ali želi še kdo kot predstavnik poslanske skupine? Besedo dajem poslankam in poslancem. Če ne želi nihče besede, bom razpravo zaključil in prehajamo na drugo obravnavo - k obravnavi amandmajev. Predlagam, da najprej sprejmemo proceduralni sklep, da v vseh tistih členih, h katerim niso bili vloženi amandmaji, glasujemo na koncu skupaj. Ugotovimo sklepčnost! (48 prisotnih.)</p>
                  <p>Kdo je za? (45 poslancev.) Je kdo proti? (Nihče.)</p>
                  <p>Ugotavljam, da je sklep sprejet.</p>
                  <p>Imamo amandma k 10. členu. Nimate ga v vašem pregledu. Predlagatelj je skupina poslancev, prvo podpisana gospa Jana Primožič. V 1. odstavku se 5% nadomesti z 10%. Mislim, da je to odstotek ne odstoten. Odstotek 5% se nadomesti z 10%. Mnenja Vlade in odbora nimamo, ker je bil vložen naknadno. Ali želi kdo besedo? Amandma k 10. členu dajem na glasovanje. Se opravičujem. Besedo ima predstavnik Vlade, gospod Andrej Engelman, državni sekretar v Ministrstvu za finance.</p>
               </sp>
               <sp>
                  <speaker>ANDREJ ENGELMAN:</speaker>
                  <p>Zelo na kratko bi še enkrat rad mnenje Vlade k temu amandmaju, ki ga je sicer predstavila že na Odboru za finance. Vlada temu nasprotuje. Zaradi tega, prvič, ker je potem možnost za 10% izredno veliko likvidnostno zadolževanje, hitro bodo občine presegle limit, ki je dan. Poleg tega bi pa še posebej opozorili, da 10% občinskih proračunov predstavlja približno 10 milijard tolarjev, da bi bilo to zadolževanje na domačem trgu in smo iz monetarnih razlogov opozorili, kaj bi se zgodilo z obrestnimi merami pri tako velikem domačem povpraševanju. Zaradi tega Vlada ostro nasprotuje temu amandmaju. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Ugotovimo sklepčnost! (54 prisotnih.)</p>
                  <p>Kdo je za? (20 poslancev.) Je kdo proti? (29 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 10. člen. Ugotovimo sklepčnost! (54 prisotnih.)</p>
                  <p>Kdo je za? (44 poslancev.) Je kdo proti? (Nihče.)</p>
                  <p>Ugotavljam, da je člen sprejet.</p>
                  <p>K 11. členu imamo amandma. Predlagatelj je gospod Sašo Lap. Odbor amandmaja ne podpira. Glasi se: V drugi vrstici drugega odstavka se procent 0,2 nadomesti z 0,4. Drugi amandma predlaga odbor: V drugemu odstavku se številka 0,2% nadomesti s številko 0,5%. Tretji amandma predlaga skupina poslancev, prvo podpisana gospa Jana Primožič: V četrtem odstavku se 1% nadomesti z 2%. Želi kdo o teh treh amandmajih razpravljati? (Ne.) Najprej dajem na glasovanje amandma gospoda Saša Lapa. Odbor amandmaja ne podpira. Ugotovimo sklepčnost! (55 prisotnih.)</p>
                  <p>Kdo je za? (13 poslancev.) Je kdo proti? (32 poslancev.)</p>
                  <p>Ugotavljam, da amandma ni sprejet.</p>
                  <p>Drugi amandma predlaga odbor in tudi skupina poslancev, s prvo podpisano gospo Jano Primožič in ima identični amandma in ga dajem na glasovanje. Ugotovimo sklepčnost! (55 prisotnih.)</p>
                  <p>Kdo je za? (40 poslancev.) Je kdo proti? (2 poslanca.)</p>
                  <p>Ugotavljam, da je amandma sprejet.</p>
                  <p>Še amandma, ki ga nimate v pregledu: V četrtem odstavku se 1% nadomesti z 2%. Skupina poslancev, prvo podpisana gospa Jana Primožič. Ugotovimo sklepčnost! (52 prisotnih.)</p>
                  <p>Kdo je za? (28 poslancev.) Je kdo proti? (18 poslancev.)</p>
                  <p>Ugotavljam, da je tudi ta amandma sprejet.</p>
                  <p>Dajem na glasovanje 11. člen. Ugotovimo sklepčnost! (52 prisotnih.)</p>
                  <p>Kdo je za? (42 poslancev.) Je kdo proti? (3 poslanci.)</p>
                  <p>Ugotavljam, da je člen sprejet.</p>
                  <p>V razpravo dajem 15. člen. Amandma gospoda Lapa, ki ga odbor ne podpira: V tretjem odstavku se vejica nadomesti s piko, preostali del besedila pa se črta. Ugotovimo sklepčnost! (50 prisotnih.)</p>
                  <p>Kdo je za? (10 poslancev.) Je kdo proti? (30 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 15. člen. Ugotovimo sklepčnost! (46 prisotnih.)</p>
                  <p>Kdo je za? (29 poslancev.) Je kdo proti? (3 poslanci.)</p>
                  <p>Ugotavljam, da je člen sprejet.</p>
                  <p>K 16. členu imamo amandma, ki ga nimate v pregledu. Predlaga ga skupina poslancev, prvo podpisana gospa Jana Primožič: Prvi odstavek se spremeni, tako da se glasi: "Občine se lahko zadolžujejo le za financiranje investicij v infrastrukturne objekte in naprave, namenjene za opravljanje gospodarskih in drugih javnih služb". Gospod Engelman ima besedo.</p>
               </sp>
               <sp>
                  <speaker>ANDREJ ENGELMAN:</speaker>
                  <p>Vlada je že na pristojnih odborih pojasnila, zakaj nasprotuje širitvi tega člena s tem amandmajem, ker bo s tem enostavno omogočila povečanje zadolževanja občin iz tega namena, poleg tega smo pa tudi obrazložili, da se vsi  dodatni nameni, ki se s tem amandmajem predlagajo, sofinancirajo z državnim proračunom in da je vse te možnosti, recimo zaradi neenakomernega pritoka denarja, možno urediti z ustrezno finančno izravnavo iz državnega proračuna v času, ko je pač potrebna določena investicija. Zaradi tega menimo, da ta širitev ni potrebna in naj ostane možnost zadolževanja le za tiste namene, ki se potem tudi iz lastnih prihodkov lahko poplačajo. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospa Primožičeva, prosim.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Hvala za besedo. Kljub temu, po kar širokih posvetih z župani in predstavniki občin, vztrajamo pri tem amandmaju, da bi se občina lahko zadolžila, ne le za gospodarsko infrastrukturo, ampak tudi za investicijo, recimo, v družbene dejavnosti. Če se gradi kakšna šola, vrtec, se verjetno kar precej občinskih sredstev namenja za te namene, ne pa recimo, da občina s približno 250 milijoni proračuna lahko vzame kredit samo do 25 milijonov. Mislim, da je primerno, da se ta zadeva ohrani. Limit 10% je določen in občina mislim, da lahko avtonomno razpolaga s temi investicijskimi sredstvi ali za gospodarsko infrastrukturo ali za gradnjo teh infrastruktur oziroma objektov družbenih dejavnosti.</p>
                  <p>Za sofinanciranje iz državnega proračuna lahko rečemo, da še ni urejeno, kar se tiče zakonske ureditve in tudi mislim, da usklajevanje finančne izravnave s strani Ministrstva za finance ni ravno primerna oblika, ker mislim, da na tem področju še ni zadostnih kriterijev, katero občino bolj okrepimo s finančno izravnavo, ker se lahko dogajajo različne zadeve, recimo, da neki občini ministrstvo dodeli finančno izravnavo že v januarju v večjem deležu kot, recimo, drugim v decembru. Te zadeve, mislim, da niso primerne in je bolje, da občini prepustimo tudi možnost zadolževanja. Lemitirano, kot sem že rekla, je tudi za te namene družbenih dejavnosti. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Ne želi nihče besede. Prihajamo na odločanje in dajem amandma na glasovanje. Ugotovimo sklepčnost! (55 prisotnih.)</p>
                  <p>Kdo je za? (35 poslancev.) Je kdo proti? (10 poslancev.)</p>
                  <p>Ugotavljam, da je amandma sprejet.</p>
                  <p>Na glasovanje dajem 16. člen. Ugotovimo sklepčnost! (55 prisotnih.)</p>
                  <p>Kdo je za? (35 poslancev.) Je kdo proti? (10 poslancev.)</p>
                  <p>Ugotavljam, da je amandma sprejet.</p>
                  <p>Na glasovanje dajem 16. člen. Ugotovimo sklepčnost! (54 prisotnih.)</p>
                  <p>Kdo je za? (41 poslancev.) Je kdo proti? (6 poslancev.)</p>
                  <p>Ugotavljam, da je člen sprejet.</p>
                  <p>K 17. členu imamo amandma skupine poslancev. Prvo podpisana je gospa Primožič: Doda se nov drugi odstavek, ki se glasi: "Izjemoma se občina lahko zadolži za več kot 10% porabe iz prvega odstavka, vendar mora pridobiti soglasje ministrstva, pristojnega za finance". Gospod Engelman, izvolite. Gospod minister za finance Gaspari ima besedo.</p>
               </sp>
               <sp>
                  <speaker>MAG. MITJA GASPARI:</speaker>
                  <p>Gospod predsedujoči, gospe in gospodje! Vlada temu nasprotuje iz dveh razlogov. Prvič zaradi izkušenj. Leto 1990, 1993 je pokazalo, kaj pomeni nekontrolirano zadolževanje na ravni posameznih občin.</p>
                  <p>Drugič, mnenje Ministrstva za finance v takem primeru je zgolj paravan. Ko se nekdo odloči, da bo v to šel, je potem mnenje Ministrstva za finance lahko samo konfliktna zadeva. To je nesmotrno obnašanje. Mi smo preračunavali te odstotke in smo ugotovili, da je 10 odstotkov raven, kjer se to zadolževanje lahko normalno opravi v obsegu, ki je potrebno. Večje zadolževanje pri občini s soglasjem ministrstva pa nič ne pomeni, ker s tem ministrstvo implicitno prevzema, če hočete, jamstvo oziroma garancijo za tako zadolževanje, za katerega občina dejansko nima finančnega pokritja. Malo bo občin v Sloveniji, ki bi sploh lahko prišle do 10% z normalnim poslovanjem. Če pa želijo prenašati, prevaljevati bremena na višjo raven, v tem primeru na državni proračun, je pa v to negativno in je bilo že prej rečeno, če želimo stabilen finančni sistem, je potem treba razgraditi kriterije, ki bodo omogočali tiste investicije v občinah, ki so takega karakterja, kot je bilo prej govorjeno, recimo, družbene dejavnosti in podobno, ne pa z zadolževanjem pri bankah. To se nam zdi in smo prepričani o tem. Slaba pot, ki bo pripeljala do primerov občin, ki jih poznate danes, ki so šle v svojem zadolževanju predaleč in bodo sedaj problemi zelo veliki v nekaterih od teh. Mi ne podpiramo take ideje in menimo, da je 10% popolnoma dovolj velik obseg zadolževanja za kakršnokoli občino v Sloveniji. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu ministru. Gospa Skukova.</p>
               </sp>
               <sp>
                  <speaker>NADA SKUK:</speaker>
                  <p>Hvala za besedo. Rada bi še enkrat opozorila na to, da v tem členu lepo piše, da mora pridobiti soglasje ministrstva občina, če se želi zadolževati.</p>
                  <p>Prepričana sem in verjetno je tudi med vami veliko poslancev, ki izhajate iz takih občin, da smo po petdesetih letih na določenih področjih brez osnovnih infrastrukturnih objektov in sem prepričana, da z 10% sredstvi občine oziroma z možnostjo zadolževanja ne bo možno sfinancirati. Kaj to pomeni? Če nimaš možnosti zagotoviti svojih sredstev, potem jih tudi od ministrstva ne boš dobil in take občine nikoli ne bodo uredile problemov na svojem terenu. Zato je prav, da se za take izjemne primere da možnost, da v kolikor so sredstva namenjena že na ministrstvu, potem se je možno tudi v občini zadolžiti, ker to v bistvu vzamejo občani in občinski sveti na svoje rame. Naprej v členih bomo že določili, kako glede zadolževanja, kako se kaznuje občine, če se prezadolžijo. Vendar moramo zaupati tem občinskim svetom, da bodo toliko pametni, da bodo naredili pravo finančno konstrukcijo in bodo sposobni odplačati te kredite. Za to gre. Za tiste občine, ki ne bodo mogle zagotoviti svojih lastnih sredstev, da se jim da možnost, da se zadolžijo, ker v nasprotnem primeru, še enkrat ponavljam, niti republiških sredstev ne bodo mogle dobiti.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Podprl sem amandma gospe Jane Primožič k 16. členu, ki odpira možnost samostojne presoje v občinah, kaj je prioriteta te občine. Ali res gospodarska infrastruktura ali, kot je rekla, vrtec, šola, bolnica, kulturni dom, karkoli. Mislim, da je to prav, ker krepi samostojnost v okviru razpoložljivih sredstev, da se preko tega občinskega sveta pač o prioritetah odločajo.</p>
                  <p>Mislim pa, da je amandma, ki je vložen k 17. členu slab in ga ne bom podprl. Slab je iz dveh razlogov. Krepi sicer že preveliko vlogo države nasproti občinam. Trdim, da imamo sedaj ves zakon narejen tako, vendar ga bom podprl. Podprl kot skrajno silo, ker zakon o financiranju rabimo. Drugače pa ves zakon ni zakon o financiranju občin, ampak je zakon, kako država financira občine. Mislim, da to ni dobro. Ampak sedaj še z nekaterimi členi funkcijo dodatno krepiti je za mene slabo. Zahtevati od ministra, da daje soglasje, da se zadolžuje nad 10%, pustimo jim 10%, ki je pametna številka. Pripravljen bi se bil pogovarjati o neki drugi. Ampak nad tem se mi zdi nesmiselno. O tem naj se občinski svet odloča.</p>
                  <p>Še nekaj bi rekel. Če je dano soglasje ministra, kaj pomeni. Da je minister bolj znal oceniti kot pa občinski svet, da bodo lahko kredit vrnili. Mislim, da ne. Naj bo občinski svet sposoben oceniti, ali bo res lahko kredit vrnil ali ne. Če pa ne gre za to oceno, potem pa podpis oziroma soglasje ministra pomeni, da, če ne bo mogla občina plačati, bo plačal minister. To pa spet ni v redu in to so zame razlogi, zaradi katerih ne bi bilo pametno, da ta amandma podpremo. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Amandma dajem na glasovanje. Ugotovimo sklepčnost! (53 prisotnih.)</p>
                  <p>Kdo je za? (14 poslancev.) Je kdo proti? (27 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 17. člen. Ugotovimo sklepčnost! (48 prisotnih.)</p>
                  <p>Kdo je za? (39 poslancev.) Je kdo proti? (2 poslanca.)</p>
                  <p>Ugotavljam, da je člen sprejet.</p>
                  <p>V razpravo dajem 18. člen in amandma odbora, ki predlaga, da se v drugem odstavku za besedama "je določeno" doda naslednje besedilo: "v katerih primerih in".</p>
                  <p>Želi kdo besedo o tem amandmaju? (Nihče.) Dajem ga na glasovanje. Ugotovimo sklepčnost! (47 prisotnih.)</p>
                  <p>Kdo je za? (16 poslancev.) Je kdo proti? (19 poslancev.)</p>
                  <p>Ugotavljam, da amandma odbora k 18. členu ni bil sprejet.</p>
                  <p>Na glasovanje dajem 18. člen. Ugotovimo sklepčnost! (50 prisotnih.)</p>
                  <p>Kdo je za? (42 poslancev.) Je kdo proti? (3 poslanci.)</p>
                  <p>Ugotavljam, da je člen sprejet.</p>
                  <p>Smo na tretji strani pregleda. K 19. členu imamo amandma, ki ga prav tako predlaga odbor: v drugem odstavku se beseda "soglasju" nadomesti z besedama "dajanju poroštev."</p>
                  <p>Želi kdo besedo? (Nihče.) Dajem amandma na glasovanje. Ugotovimo sklepčnost! (51 prisotnih.)</p>
                  <p>Kdo je za? (39 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Prosim, da ugotovimo prisotnost, glasujemo o 19. členu. Ugotovimo sklepčnost! (51 prisotnih.)</p>
                  <p>Kdo je za? (47 poslancev.) Je kdo proti? (1 poslanec.)</p>
                  <p>Ugotavljam, da je člen sprejet.</p>
                  <p>K šestemu poglavju, k naslovu imamo amandma "financiranje nujnih nalog občine." Črta se beseda "nujnih". Predlagatelj je odbor.</p>
                  <p>Želi kdo besedo? (Nihče.) Dajem amandma k naslovu šestega poglavja na glasovanje. Ugotovimo sklepčnost! (51 prisotnih.)</p>
                  <p>Kdo je za? (36 poslancev.) Je kdo proti? (3 poslanci.)</p>
                  <p>Ugotavljam, da je amandma sprejet.</p>
                  <p>Dajem naslov šestega poglavja na glasovanje. Ugotovimo sklepčnost! (52 prisotnih.)</p>
                  <p>Kdo je za? (31 poslancev.) Je kdo proti? (7 poslancev.)</p>
                  <p>Ugotavljam, da je naslov sprejet.</p>
                  <p>Smo pri 20. členu. Imamo več amandmajev - sedem. Prvega predlaga odbor: V prvem odstavku se za besedo "opravljanja" črta beseda "nujnih".</p>
                  <p>Drugega predlaga prav tako odbor: V prvem odstavku se za drugo alineo doda nova tretja alinea, ki se glasi: "sredstva za delovanje samoupravnih narodnih skupnosti."</p>
                  <p>Tretjega predlaga skupina poslancev, prva podpisana gospa Jana Primožič in ga nimate v pregledu: V drugi alinei prvega odstavka se podpičje nadomesti z vejico in doda besedilo: "Glede na dosedanji obseg nalog..."</p>
                  <p>Četrti amandma: V tretji alinei prvega odstavka 20. člena se v oklepaju za besedami "gospodarjenja s prostorom" doda besedi "varstva okolja." Predlagatelj je gospa Breda Pečan. Tega amandmaja prav tako nimate v pregledu.</p>
                  <p>Petega predlaga odbor: V četrti alinei prvega odstavka se besedilo "opravljanje pokopališke, pogrebne in mrliške ogledne službe" nadomesti z besedilom "in za varstvo pred naravnimi in drugimi nesrečami" in doda nova peta alinea, ki se glasi: "sredstva za mrliško-ogledne službe".</p>
                  <p>Šestega predlaga prav tako odbor: v drugem odstavku se za besedami: "ki jih določijo", doda beseda "pristojna"; za besedo "v sodelovanju" se črta črka "z" in dodasta besedi "s temi".</p>
                  <p>Sedmi amandma: tretji odstavek se črta, predlagatelj je skupina poslancev, prva podpisana je gospa Jana Primožič.</p>
                  <p>Imamo še amandma na amandma, predlagatelj je gospod Roberto Battelli.</p>
                  <p>Pod točko dva se nanaša amandma Odbora za finance in kreditno-monetarno politiko: K prvemu odstavku 20. člena se spremeni, tako da se glasi: "sredstva za izvajanje posebnih pravic narodnih skupnosti".            </p>
                  <p>Vse te amandmaje in 20. člen dajem v razpravo. Gospod Jug prosim.</p>
               </sp>
               <sp>
                  <speaker>MAG. JANEZ JUG:</speaker>
                  <p>K številki dva, amandma k 20. členu: Sredstva za delovanje samoupravnih narodnih skupnosti. Mislim, da je to, kar bo gospod Battelli vložil, premajhna dikcija, ker po mednarodnih sporazumih mora država zagotoviti delovanje samoupravne narodne skupnosti. Občine, ki delujejo na dvojezičnem področju, se pravi tri občini pri nas in tri v Prekmurju, imajo še dodatne zadeve, ker gre za dvojezičnost in bi morali ta amandma malo širše vključiti v financiranje teh posebnih obveznosti, ki jih ima država Slovenija do uveljavljanja pravic narodne skupnosti. Hvala. Zato bi podprl še dodatni amandma na amandma gospoda Battellija.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Battelli.</p>
               </sp>
               <sp>
                  <speaker>ROBERTO BATTELLI:</speaker>
                  <p>Hvala lepa. Spoštovane kolegice in kolegi! To je točno, kar je povedal gospod Jug. Razumem tudi intenco Odbora za finance in kreditno-monetarno politiko, vendar, tudi zadnjič smo o tej zadevi razpravljali, vendar na žalost na nesklepčni seji Komisije za narodne skupnosti.</p>
                  <p>Gre namreč za to, da samoupravne narodne skupnosti so, da uporabim analogijo, recimo športna zveza, in tu ne gre za financiranje športne zveze, se pravi samoupravne narodne skupnosti kot take, ampak gre za financiranje dejavnosti narodnih skupnosti na nivoju občin. Financiranje samoupravnih narodnih skupnosti je že urejeno kot obveza tudi lokalnih skupnosti v posebnem zakonu o samoupravnih lokalnih skupnostih, ki smo ga sprejeli zadnjič.</p>
                  <p>Ta amandma na amandma, ne samo da razčiščuje vse te stvari, ampak, ko že govorimo o izvajanju posebnih pravic narodnih skupnosti v okviru lokalne samouprave, na ta način zajamemo celoten spekter dejavnosti in financiranje organizacijskih oblik narodnih skupnosti na lokalni ravni, se pravi je vse zajeto in je stvar dosti bolj jasna in učinkovita. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala leta. Gospod Engelman.</p>
               </sp>
               <sp>
                  <speaker>ANDREJ ENGELMAN:</speaker>
                  <p>Rad bi povedal mnenje Vlade k dvema amandmajema.</p>
                  <p>Prvič, k prvemu amandmaju mislim, da se je Odboru za finance in kreditno-monetarno politiko v bistvu prikradla redakcijska napaka, mislim, da ta tukaj mora ostati, besedica "nujno" se mora črtati samo v naslovu tega poglavja, kar je bilo že prej storjeno, tu pa mora biti ta besedica, ker drugače je v neskladju z zakonom o lokalni samoupravi.</p>
                  <p>Posebej bi se pa rad opredelil do četrtega amandmaja, skupina poslancev, prva podpisana Jana Primožič, ki črta kriterije. Namreč, črta 3. odstavek 20. člena, se pravi, črta kriterije. Mislimo, da je to izrazito neustrezno in da bomo imeli potem zelo veliko problemov, kako zagotoviti ustrezno financiranje različnih občin. Vemo, da imamo na eni strani mestne občine, na drugi strani podeželske občine, da imamo razseljene občine in ne vem, kaj še vse. Imamo zelo širok spekter teh občin in s črtanjem teh kriterijev bomo vsem dali glavarine, ne bomo pa mogli zapopasti vsega spektra različnosti, ki bo v tem slovenskem prostoru. Zaradi tega menimo, da bi sprejem tega amandmaja bistveno posegel v financiranje občine na neustrezen način.</p>
                  <p>Glede nekaterih drugih amandmajev menimo, predvsem glede 3., kjer se predlaga, da se vnese v 2. alineo še glede na dosedanji obseg nalog, ali pa tudi varstvo okolja, da so vse te dikcije že zapopadene v sedanjih formulacijah tega člena in da  zaradi tega niso potrebne. Osebno tudi mislim, da je sedanja dikcija Odbora za finance glede delovanja samoupravnih narodnih skupnosti nekoliko širša, po svoje boljša, čeprav mislim, da ni bistveno, kaj bo izglasovano za to zadevo, posebno bo vidno, da so narodne skupnosti posebne naloge, ki se financira s tega mesta, se pravi, da da posebno nalogo tudi pri zagotovljenih nalogah občine. Vlada pa izredno nasprotuje oziroma se ji ne zdi ustrezno, da bi se 3. odstavek tega člena črtal, kajti potem črtamo kriterije in potem vemo, kaj imamo. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospa Primožičeva.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Hvala lepa za besedo. Glede prvega amandmaja, to je, da se črta besedico "nujnih", se strinjam z gospodom Engelmanom, da črtanje ni potrebno oziroma bi bila velika škoda, če bi sprejeli ta amandma. Verjetno je res kakšna redakcijska napaka. Drugi amandma glede sredstev za delovanje samoupravnih narodnih skupnosti, na žalost kriterijev ne poznamo zdaj, če je res kakšen kriterij za to delovanje. Mislim, da bi moralo Ministrstvo za finance predlagati kaj bolj konkretnega. Glede tretjega amandmaja, vsaj po mojih pregledih ni skladno s tem predlogom, in sicer, da se opravljanje pokopališke, pogrebne in mrliško-ogledne službe nadomesti z "in za varstvo pred naravnimi in drugimi nesrečami". Verjetno mora biti pokopališka, pogrebna dejavnost vseeno opredeljena kot nujna. Verjetno bo potreben kakšen odgovor. Na koncu še amandmaji naše poslanske skupine, amandma, da se doda pri 2. alinei besedilo "glede na dosedanji obseg nalog" smo dali v skrbi za to, da ne bi država pod svoje okrilje oziroma pristojnost prenesla te dejavnosti oziroma naloge. Upam, da je način pravilen. Največjo pripombo pa imamo na zadnji odstavek, to je 3. odstavek in predlagamo njegovo črtanje. Že v obrazložitvi smo navedli, da sedanje besedilo določa, da se nujne investicije ugotavljajo v skladu z merili, ki jih določajo pristojna ministrstva, kar menimo, da je ustavno vprašljivo, saj pomeni poseganje države v lokalno samoupravo.</p>
                  <p>Če bolj jasno povemo, kaj se pod to postavko dogaja - že ob proračunu za letošnje leto smo razpravljali o tem. Država ima v letošnjem letu na voljo 17 milijard sredstev za finančno izravnavo, vendar pa ugotavljamo, da si nekatera ministrstva to finančno izravnavo nekako prisvajajo za različne potrebe in jih kot svojo lastno dotacijo namenjajo občinam kot njihova lastna sredstva. Menim, da država jemlje vsem občinam njihova sredstva in jih nato vlaga samo v nekatere in samo za tiste investicije, na primer, ki se zdijo temu ministrstvu primerne, da je to res protiustavno in tudi zakonsko vprašljivo. Zato predlagamo, da so odnosi jasni, da je finančna izravnava namenjena res po kriterijih samo tistim občinam, ki so po tem zakonu navedene kot tiste, ki dobijo finančno izravnavo in da ministrstva iz drugih sredstev, se pravi, iz drugih postavk dobivajo sredstva za to, da bodo sofinancirala razne investicije v občinah. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Sušek.</p>
               </sp>
               <sp>
                  <speaker>MAKS SUŠEK:</speaker>
                  <p>Hvala za besedo. Spoštovane kolegice in kolegi! Tu gre dejansko za zelo pomembno vprašanje in zelo komplicirano, ker gre za zagotovljeno porabo. Mi smo ves čas govorili o tem, da je treba to čimbolj solidarnostno in optimalno rešiti za skladen razvoj Slovenije. Ne gre drugače, ne gre brez meril. Zagotovljene porabe se ne bo dalo drugače. Saj smo ugotovili tudi iz dosedanje porabe in pri letošnji analizi porabe 1994., ki je temelj. Recimo, za naslednje leto ugotavljamo, da so skoraj vse občine glede na način financiranja in glede na možnosti financiranja odvisne od izravnave. Za opravljanje nujnih nalog je potrebna tudi materialna osnova in zato so potrebna merila za objektiviziranje tega. Zato se mi zdi, da črtanje tega sedaj še ne bi bilo smotrno. Sem proti črtanju tega.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Prehajamo na glasovanje, na odločanje. Najprej dajem na glasovanje amandma odbora, ki ga Vlada ne podpira. Ta se glasi: V prvem odstavku se za besedo "opravljanje" črta beseda "nujnih". Ugotovimo prisotnost. Obrazložitev glasu, prosim, gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala. Izkoristil bom obrazložitev glasu, da povem, da bom glasoval proti, ker gre res za očitno pomoto, ki se je zgodila pri veliki količini amandmajev in to res ni potrebno. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Ugotovimo sklepčnost! (55 prisotnih.)</p>
                  <p>Kdo je za? (11 poslancev.) Je kdo proti? (40 poslancev.)</p>
                  <p>Ugotavljam, da amandma ni sprejet.</p>
                  <p>Imamo amandma pod številko 2. Ker pa imamo amandma na amandma, bomo najprej glasovali o amandmaju na amandma. Če bo ta sprejet, ni potrebno, da glasujemo še o amandmaju. Obrazložitev glasu.</p>
               </sp>
               <sp>
                  <speaker>MARIA POZSONEC:</speaker>
                  <p>Hvala lepa. Rada bi obrazložila svoj glas. Glasovala bom o amandmaju na amandma gospoda Roberta Battellija, ker točneje določa naloge na tem področju.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Amandma bom še enkrat prebral. To je amandma na amandma: prvi odstavek 20. člena se spremeni, tako da se glasi alinea: "sredstva za izvajanje posebnih pravic narodnih skupnosti". Ugotovimo sklepčnost! (57 prisotnih.)</p>
                  <p>Kdo je za? (36 poslancev.) Je kdo proti? (5 poslancev.)</p>
                  <p>Ugotavljam, da je amandma na amandma sprejet.</p>
                  <p>S tem smo nadomestili amandma pod 2. točko.</p>
                  <p>Pod 3. točko imamo amandma: v drugi alinei prvega odstavka se podpičje nadomesti z vejico in doda besedilo: "glede na dosedanji obseg nalog". Amandma je dala poslanska skupina Krščanskih demokratov s prvo podpisano Jano Primožič. Ugotovimo prisotnost.</p>
                  <p>Prosim, gospod Potrč. Ne veste, o čem glasujete? Še enkrat, amandma pod številko tri, ki ga imate v pregledu in sem ga prej prebral. Se opravičujem, ni ga v pregledu, ampak sem ga dvakrat prebral. V drugi alinei prvega odstavka se podpičje nadomesti z vejico in doda besedilo: "glede na dosedanji obseg nalog". V vaši tiskovini na klopi je prišlo do napake in piše: drugega odstavka, je pa prvi odstavek. Ves čas sem bral amandma. Ni ga v pregledu, se opravičujem, ker sem rekel, da ga imate v pregledu. Prvo podpisana je gospa Jana Primožič. Ugotovimo sklepčnost! (60 prisotnih.)</p>
                  <p>Kdo je za? (23 poslancev.) Je kdo proti? (25 poslancev.)</p>
                  <p>Ugotavljam, da amandma ni sprejet.</p>
                  <p>Imamo amandma, ki ga predlaga gospa Breda Pečan in ga tudi nimate v pregledu: v tretji alinei prvega odstavka 20. člena, se v oklepaju za besedami "gospodarjenje s prostorom" dodasta besedi "varstvo okolja". Ugotovimo sklepčnost! (56 prisotnih.)</p>
                  <p>Kdo je za? (24 poslancev.) Je kdo proti? (22 poslancev.)</p>
                  <p>Ugotavljam, da je amandma sprejet.</p>
                  <p>Amandma, ki ga imate v pregledu, predlaga Odbor za finance in kreditno-monetarno politiko: v četrti alinei prvega odstavka se besedilo "opravljanje pokopališke, pogrebne in mrliško-ogledne službe" nadomesti z besedilom "in za varstvo pred naravnimi in drugimi nesrečami" in doda nova peta alinea, ki se glasi: "sredstva za mrliško-ogledno službo". Ugotovimo sklepčnost! (59 prisotnih.)</p>
                  <p>Kdo je za? (44 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Imamo amandma odbora: v drugem odstavku se za besedami "ki jih določijo" doda beseda "pristojna", za besedama "v sodelovanju" se črta "z" in dodasta besedi "s temi". Predlagatelj odbor. Ugotovimo sklepčnost! (53 prisotnih.)</p>
                  <p>Kdo je za? (32 poslancev.) Je kdo proti? (4 poslanci.)</p>
                  <p>Ugotavljam, da je amandma sprejet.</p>
                  <p>Imamo še amandma skupine poslancev, prvo podpisana gospa Primožičeva: tretji odstavek se črta. Ugotovimo sklepčnost! (56 prisotnih.)</p>
                  <p>Kdo je za? (23 poslancev.) Je kdo proti? (28 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 20. člen. Ugotovimo sklepčnost! (57 prisotnih.)</p>
                  <p>Kdo je za? (46 poslancev.) Je kdo proti? (4 poslanci.)</p>
                  <p>Ugotavljam, da je 20. člen sprejet.</p>
                  <p>K 22. členu imamo prav tako več amandmajev. Prvega predlaga gospa Breda Pečan: v prvem odstavku se doda nova peta alinea, ki se glasi: "Pripadajoči del takse za registracijo motornih vozil". Amandmaja nimate v pregledu. Gospa Pečanova je predlagala še drug amandma, da se doda nova šesta alinea, ki se glasi: "50% turistične takse", vendar je napovedan umik. Ali je umik? Hvala lepa. Gospa Breda Pečan predlaga: v prvem odstavku se doda nova sedma alinea, ki se glasi: "prihodki od kazni za prekrške po občinskih predpisih" in ga tudi ni v pregledu. Potem predlaga gospa Breda Pečan: v prvem odstavku se za dosedanjo šesto alineo doda nova alinea, ki se glasi: "odškodnine in nadomestila za degradacijo prostora in okolja". Odbor predlaga: v tretjem odstavku se za besedo "petkrat" nadomesti z besedo "trikrat". Želi kdo o amandmajih in o 22. členu razpravljati? Gospod Engelman, prosim.</p>
               </sp>
               <sp>
                  <speaker>ANDREJ ENGELMAN:</speaker>
                  <p>Vlada sodi, da ni potrebno, da bolj decidirano širimo dikcijo tega člena, ker si s tem v bistvu zapiramo tudi možnost spremembe sistema v bodoče. S tem argumentom smo odrekali tudi posameznim amandmajem oziroma predlogom, da bi tudi druge vire občinskih proračunov bolj podrobno specificirali, saj menimo, da je sedanja dikcija v povezavi tudi z 52. in 53. členom zakona o lokalni samoupravi ustrezna in obsega vse te dejavnosti. Ne strinjamo se še posebej s prvim členom, ki govori, da bi se pripadajoči del takse za registracijo motornih vozil namenjal za občine, kajti to je prihodek državnega proračuna in bi tukaj prišli še do kolizije z nekaterimi drugimi zakoni, ki urejajo plačilo teh upravnih taks. Za upravo pa vemo, da je skladno z zakonom uprava prenesena v celoti na državni proračun. Podpiramo pa peti amandma, ki omogoča, da bi občine povečale davek na premoženje do trikrat, ne do petkrat. Vlada se z drugimi amandmaji ne strinja. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Glasujemo o amandmaju pod številka 1 gospe Brede Pečan. Še enkrat bom prebral amandma, da bo jasno: v prvem odstavku se doda nova peta alinea, ki se glasi: "pripadajoči del takse za registracijo motornih vozil." Ugotovimo sklepčnost! (54 prisotnih.)</p>
                  <p>Kdo je za? (28 poslancev.) Je kdo proti? (24 poslancev.)</p>
                  <p>Ugotavljam, da je amandma sprejet.</p>
                  <p>Imamo amandma gospe Brede Pečan: prvemu odstavku se doda nova sedma alinea, ki se glasi: "Prihodki od kazni za prekrške po občinskih predpisih." Ugotovimo sklepčnost! (53 prisotnih.)</p>
                  <p>Kdo je za? (24 poslancev.) Je kdo proti? (26 poslancev.)</p>
                  <p>Ugotavljam, da amandma ni sprejet.</p>
                  <p>Imamo amandma gospe Brede Pečan: v prvem odstavku se za dosedanjo šesto alineo doda nova alinea, ki se glasi: "Odškodnine in nadomestila za degradacijo prostora in okolja." Ugotovimo sklepčnost! (54 prisotnih.)</p>
                  <p>Kdo je za? (18 poslancev.) Je kdo proti? (24 poslancev.)</p>
                  <p>Ugotavljam, da amandma ni sprejet.</p>
                  <p>Odbor predlaga: v tretjem odstavku se beseda "petkrat" nadomesti z besedo "trikrat". Ta amandma Vlada podpira. Gospa Primožičeva ima besedo.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Hvala za besedo. Tega amandmaja ne bom podprla, ker nekako zopet omejuje občino v njenem delovanju. Vsaka pametna občina oziroma občinski svet bo dobro premislil, če bo nabil davek na premoženje s sedanje višine na petkrat večjo in v tem primeru se bodo te občine izogibali vsi podjetniki oziroma tisti, ki imajo veliko premoženje in se bodo pač preselili v drugo občino. Vendar pa vseeno menim, da naj taka višina ostaja, zato da so občinski sveti veliko bolj fleksibilni v to smer in daje veliko možnost odločanja prav občinskim svetom. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala. Podprl bom ta amandma. Rad bi razložil vsebino razprave na odboru, ki je pripeljala do tega amandmaja. Sedaj imamo zakon o davkih občanov, ki predvideva, da se lahko predpisuje davek od premoženja na neto stanovanjsko površino posameznega imetnika, ki je večja od 160 m2 neto stanovanjske površine. To dosega zelo malo stanovanjskih površin, predvsem samo večje hiše, v blokih to nikoli ni primer.</p>
                  <p>Zakon se nanaša ponavadi tudi na različne vikende, ki presegajo to kvoto oziroma ta znesek. Zakon o davkih občanov daje možnost predpisovanja tega zakona. Ta člen zakona o financiranju občin pa po prvotni dikciji, ki jo predlaga Vlada, predvideva, da občina lahko tisto, kar lahko zakon o davkih občanov predvideva, poveča do petkrat. Mi smo predlagali do trikrat. Bom povedal, zakaj.</p>
                  <p>Prvič se zakon oziroma davek od premoženja ne da predpisati na premoženje pravnih oseb, ne društev, ne podjetij, ne zavodov, ne cerkve, ne kogarkoli drugega. Gospa Primožičeva je sicer rekla oziroma omenila v svojem govoru podjetnike. Moram reči, da se to na podjetja ne nanaša. Nanaša se samo na fizične osebe.</p>
                  <p>Pod drugo pa to. V posameznih primerih bi lahko, po mnenju odbora, prihajalo tudi do zlorab tega in bi prihajalo do izjemno visokih obremenitev. Fizične osebe pa so nemobilne ali slabo mobilne. Tukaj je dilema, kakšno možnost dajati občinam. V programu druge faze davčne reforme, ki smo jo dobili v parlamentu s strani Vlade, je zapisano in tak je namen, da bomo drugo leto spreminjali, torej, reformirali zakonodajo, ki ureja obdavčitev premoženja. Ta je res zelo zastarela in potrebuje spremembe. V spremembah se lahko stvari natančno definirajo, pa tudi predpišejo na državni ravni in se določi manevrski prostor, prepuščen občinam za vodenje lastne davčne politike. Vendar menim, da dokler tega ni, je dajati manevrski prostor na  izkrivljen, zastarel zanič instrument, torej dajati petkratno možnost manevrskega prostora, je morda nekoliko prenagljeno in utegne pripeljati tudi do neljubih dogodkov v posamezni občini. Zato smo se odločili za, po našem mnenju, še razumno mejo, to pa je trikratno povečanje glede na tisto, kar določa zakon o davkih občanov. Želel sem torej predstaviti dilemo. Ta dilema je pred vami oziroma nami in glasoval bom za amandma odbora. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Geržina, obrazložitev glasu.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa, podpredsednik, za besedo. Mislim, da se ne sme podpreti ta amandma. Zakaj? Naša družba se strukturira sedaj in bomo imeli iz dneva v dan še večje število bogatih in uspešnih gospodov, ki s tem, da plačajo tudi gosposki davek, tam, če imajo neke prednosti v lokalni skupnosti, dokažejo svojo gosposkost s tem. Popolnoma se strinjam s petkratnikom, sem proti trikratniku. Hvala lepa.</p>
               </sp>   
               <sp>   
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Pregelj, obrazložitev glasu.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Glasoval bom proti temu amandmaju. Menim, da je osnovna dikcija boljša, saj občina lahko to višino prilagaja glede na politiko, ki jo bo imela do teh dajatev oziroma davkov. Premoženje so konec koncev tudi vikendi v nerazvitih občinah in zakaj ne bi imele občine kaj tudi od teh vikendov. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Ugotovimo sklepčnost! (58 prisotnih.)</p>
                  <p>Kdo je za? (23 poslancev.) Je kdo proti? (29 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 22. člen. Ugotovimo sklepčnost! (52 prisotnih.)</p>
                  <p>Kdo je za? (31 poslancev.) Je kdo proti? (4 poslanci.)</p>
                  <p>Ugotavljam, da je člen sprejet.</p>
                  <p>K 23. členu imamo amandma: v prvem odstavku se odstotek 30 nadomesti s 33% - skupina poslancev, prvo podpisana gospa Primožič. Amandmaja nimate v pregledu in gospod Engelman ima besedo. Prosim samo za malo več miru.</p>
               </sp>
               <sp>
                  <speaker>ANDREJ ENGELMAN:</speaker>
                  <p>Že na sejah posameznih odborov in komisij, ko so padala vprašanja, zakaj 30, kaj je bolj primerno, je Vlada zelo jasno pojasnila, kaj pomeni kakršnokoli povečevanje nad 30. Vso zadevo lahko strnemo v tri glavne momente. To pomeni povečevanje javne porabe, to pomeni povečevanje razlik med bogatimi in revnimi občinami in to pomeni verjetno nujnost vpeljave novih virov zaradi tega, ker naloge še vedno ostanejo; viri gredo iz državnega proračuna, naloge pa ostanejo v državnem proračunu.</p>
                  <p>Pri tem bi še opozoril na razpravo o proračunskem memorandumu, ki ste ga tu imeli v petek. Izglasovali ste amandmaje, kar se tiče pokojninskega zavarovanja, kjer se nalagajo dodatne obveznosti državnega proračuna za financiranje pokojninskega zavarovanja. To pomeni, da mora biti sedanja oblika porabe proračuna v bistvu v suficitu, hkrati nam bi se pa še del virov prenesel na lokalne skupnosti. Stvar se, po domače povedano, preprosto ne izide. Zaradi tega Vlada ponovno poziva; ko smo preračunavali porabo, smo šli na to, da bi bil maksimalni odstotek, mi smo takrat povedali, da bi bilo mogoče boljše, če bi predlagali 25%, vendar ponovno poudarjam: 33% pomeni povečevanje vse te porabe.</p>
                  <p>Rad bi nekoliko komentiral tudi obrazložitev tega amandmaja. Poslanci, ki so izračunali ta amandma, to utemeljujejo s 18% prenosa nalog in da to da pač 33 dohodnine, morajo vedeti dve stvari: da se spreminja struktura virov občinskih proračunov, da nekateri davki, npr. davek od premoženja, ki je bil prej 30% prihodek občinskih proračunov, je zdaj 100% občinskih proračunov, se pravi, da ta računica ne drži. Poleg tega bi opozoril tudi na zakon o upravi, ki nalaga, da državna uprava plačuje občinam najemnine za stavbe, kjer bodo zdaj upravne enote delovale, kar</p>
                  <p>spet pomeni dodatna sredstva za občinske proračune. Opozoril bi, da imamo poleg tega še dodatno finančno izravnavo, zdaj računamo približno 2,2 milijard tolarjev, kot je, recimo, popotnica novim občinam; sredstva po 28. členu, za katera tudi ne znamo opredeliti koliko bo, vendar je tudi dodatna popotnica občinam. Imamo potem še sredstva po 48. členu, kjer prenaša presežne delavce v breme državnega proračuna, kar pomeni tudi dodatna sredstva brez novih nalog za občine iz tega naslova, ker jim pač ostajajo, obveznosti pa se prenašajo na občinske proračune. Zaradi tega bi prosil, da se ta amandma ne izglasuje. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospa Primožičeva.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Hvala za besedo. Zavedam se, da ta amandma posega v naš proračunski memorandum oziroma v proračun, s tem, da daje občinam več sredstev, kot je bilo to predvideno. Vendar pa so naši argumenti naslednji - če se prenese 18% pristojnosti, izraženih v obsegu občinskega proračuna, znaša delež dohodnine pri tem izračunu 33%. Prepričana sem, da je bilo teh 18% nalog dokaj dobro ovrednotenih, saj po moji trditvi vedno odvzame država občinam nekako več po lastnih ugodnejših kriterijih kot pa so, recimo, kriteriji za financiranje teh nalog v občini. Se pravi, že kar nekaj časa se dogaja, da se te naloge prenašajo na državo in država za te namene vzame večjo količino sredstev, kot jih občina v preteklem obdobju porabi za ta namen.</p>
                  <p>Res je, da v tem ni upoštevan delež, ki ga mora državni proračun nameniti za presežne delavce. Občina oziroma država ne plačuje najemnim, ampak le vzdrževalne stroške, kar pomeni, da ta postavka ni oprijemljiva. Glede finančne izravnave se strinjam, da se daje več na te nove občine, vendar pa pogrešam od Ministrstva za finance vsaj nekaj osnovnih izračunov, kako so prišli do teh 30%. Mislim, da je potrebno ob tako pomembnem zakonu malo podrobneje navesti vse izračune in podatke, tudi presežne delavce. Na žalost se je celo leto delalo te kriterije po posameznih ministrstvih, preštevalo presežne delavce oziroma tiste, ki ne bodo šli v državno upravo in podobno, vendar kakšnih konkretnih rezultatov na žalost tudi ob tem zakonu o financiranju občin nismo imeli.</p>
                  <p>Predlagamo, da se ta odstotek poveča oziroma, da Ministrstvo za finance do tretje obravnave jasneje opredeli te svoje izračune. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospod Engelman.</p>
               </sp>
               <sp>
                  <speaker>ANDREJ ENGELMAN:</speaker>
                  <p>Ministrstvo je tisto, kar se danes v Sloveniji v tem trenutku da opredeliti - opredelilo na 200 straneh tabel in nekaj straneh obrazložitev, kjer smo pojasnili, kaj se da izračunati in kaj se ne da izračunati. Na teh 200 straneh tabel je vsega skupaj 6 tabel, s tem da je ena nekoliko obsežnejša, nekatere pa nekoliko manj. Pojasnjeno je, kako smo prišli do 30%, pojasnjeno, kako smo prišli do zagotovljene porabe in ob obrazložitvi pojasnjeno, kaj danes nihče v Sloveniji ne zna izračunati. To so pa drugi viri po 22. členu; pojasnjeno je tudi, zakaj.</p>
                  <p>Iz obrazložitve je tudi jasno, da se ne prenaša 18% po naših izračunih, ampak več in da je tudi 18%, da smo izračun vzeli - prenos 18% nalogov v prid novih občin, ne pa v njihovo škodo. Izračun prenosa sredstev je bil narejen v sodelovanju z občinami. Ministrstvo za finance je v sodelovanju tudi z drugimi ustreznimi resornimi ministrstvi v Vladi pripravilo anketo in povprašalo občine, kaj se bo preneslo glede na kriterije. Skratka, to ni bilo nekaj, kar bi bilo narejeno v Vladi, ali nekaj, kar bi bilo narejeno na Ministrstvu za finance, ampak nekaj, kar je bilo ob večji ali slabši odzivnosti občin - tudi to je treba povedati, narejeno v sodelovanju z občinami. Ponovno bi rad poudaril tudi tisto, kar smo povedali - ne gre samo za 18% nalog in da zdaj lahko potem rečemo 18% dohodnine. Spreminja se tudi struktura nekaterih drugih virov. Iz tega razloga, ker imamo davek na promet nepremičnin, prej delitev 30 - 70 je sedaj 100% v občinah, tudi nekatere druge zadeve, pomeni to povečevanje na 33% vse tiste posledice, ki sem jih prej povedal. So pa stvari dovolj jasno obrazložene v teh tabelah in mislim, da se v tem trenutku, nikakor pa ne do tretje obravnave, karkoli drugega ne da.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospod Sušek.</p>
               </sp>
               <sp>
                  <speaker>MAKS SUŠEK:</speaker>
                  <p>Spoštovane kolegice in kolegi! Gre predvsem za preprosto zadevo, in sicer to, da, če mi sprejmemo zdaj ta amandma, za 3% dvignemo delež, se na drugi strani izravnava tako zmanjša.</p>
                  <p>Bilančno gledano tukaj ni bistvenih razlik, razen te, da dejansko gremo v riziko, da bi nekaterim bogatejšim občinam lahko na tak način nudili nekaj več sredstev, kot na račun ostalih občin. Kajti poglejte, tabela pet lepo kaže, da je finančna izravnava odvisna od sedanje zagotovljene porabe, od tega 30% deleža in ostali prihodki, torej od ostalih prihodkov.</p>
                  <p>Če to zdaj med seboj primerjamo, dobimo na koncu finančno izravnavo. Finančna izravnava je torej od tega odvisna. Tako, da se mi zdi, da v teh razmerah, ko ne vemo točno, ni še točno definirano, tako kot je tudi bilo obrazloženo, ni še točno definirano, recimo, konkretno zagotovljena poraba glede na merila, ki so, tudi glede na porabo v letu 1994, se mi zdi, da je to sedaj prevelik rizik ravno na račun slabše stoječih občin. Zato predlagam, da sedaj te razporeditve ne sprejmemo in ostanemo pri 30%.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Geržina.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo. Glasoval bom za. Ne zato, ker je iz naše skupine, ampak ker je potrebno biti za to, kar smo pri proračunskem memorandumu govorili, da je blizu 5%, zadnjič smo govorili, če se spomnite, sedem. Bilo je rečeno v Evropi 10 in še več. Ko smo sprejeli 20. člen, ki uvaja "tutorstvo" ministrstev nad samoupravo in ne daje nobenih možnosti, da se res lahko izvedejo investicije, mislim, da je potrebno nekaj denarja tudi za to in ne se spraševati: "Joj, kaj pa če bo kakšen dinar preveč." Trdim, da ga bo še vedno premalo in zato je treba podpreti 33%. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala lepa. Pri tem bi opozoril samo na to; obrazložitev, ki je sicer v enem samem stavku, govori o tem 18% prenosu. Ampak, ta obrazložitev pa ne upošteva razdelitve drugih virov, na primer davka na promet nepremičnin, ki je pa zdaj 100% občinski.</p>
                  <p>Hočem reči samo to: ta obrazložitev se opira na matematično napako. Naj vam ne bo matematična napaka osnova za to, da boste povečali razlike med revnimi in bogatimi občinami in da boste dodatno obremenili državni proračun in s tem tudi prebivalstvo, kajti ta amandma neposredno pomeni neto primanjkljaj oziroma dodatni davek. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospa Primožičeva.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Hvala lepa. Rada bi samo povedala, da to nikakor ni povečevanje razlik med revnimi in bogatimi. Sistem je pač tak, da se poveča delež dohodnine, nekatere občine, in sicer najbogatejše, teh mislim, da je od 5 do 10%, ki imajo že tako tak prihodek, da jim ni potrebna finančna izravnava, pač dobijo več iz dohodnine, ostalim se pa ta finančna izravnava oziroma povprečna poraba dvigne. Tako da te razlike, mislim, da je to teza, ki ni pravilna, vsej ne v tako grobi obliki. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Ugotovimo sklepčnost! (61 prisotnih.)</p>
                  <p>Kdo je za? (29 poslancev.) Je kdo proti? (32 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 23. člen. Ugotovimo sklepčnost! (56 prisotnih.)</p>
                  <p>Kdo je za? (37 poslancev.) Je kdo proti? (9 poslancev.)</p>
                  <p>Ugotavljam, da je člen sprejet.</p>
                  <p>K 24. členu imamo amandma skupine poslancev, prvo podpisani gospod Jože Jagodnik: člen se dopolni z dodatnima odstavkoma, ki se glasita: "Mestnim občinam, ki ne dosegajo 100% povprečne zagotovljene porabe na prebivalca v Sloveniji, zagotovi manjkajoča sredstva za izvajanje dodatnih nalog mestnih občin državni proračun.</p>
                  <p>Razlika med dejansko doseženo zagotovljeno porabo in 100% povprečne porabe na prebivalca v mestnih občinah se ne šteje v osnovo za izračun 90%-ne povprečne zagotovljene porabe na prebivalca v Sloveniji iz 52. člena zakona o lokalni samoupravi".</p>
                  <p>Odbor amandmaja ne podpira. Gospod Engelman.</p>
               </sp>
               <sp>
                  <speaker>ANDREJ ENGELMAN:</speaker>
                  <p>Vlada nasprotuje temu amandmaju. Razlogi so praktično identični kot pri prejšnjem amandmaju, zaradi tega jih ne bi ponavljal. Vendar pa moram povedati naslednje. Vlada se zaveda, da so razlike med posameznimi občinami med potrebami, med, recimo, podeželskimi, med mestnimi, vendar menimo, da se to ustrezneje kot s tem amandmajem, lahko uredi s kriteriji. Ker amandmaja glede kriterijev niste izglasovali, pomeni, da  še vedno ostajajo, je to pač možno. Zaradi tega predlagamo, da se, predvsem v predhodnem času, dokler se bolj ne dorečejo tudi posamezna določila zakona o lokalni samoupravi, ki nalagajo določene posebne naloge mestnim občinam, ostane taka ureditev, kot je sedaj in se problem mestnih občin rešuje s kriteriji. Zaradi tega predlagamo, da se tega amandmaja ne izglasuje. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Eden od razlogov, zaradi katerih zakon o financiranju občin ne rešuje vseh vprašanj, ki jih predvideva zakon o lokalni samoupravi, je tudi vprašanje mest. Soglašam, da je mogoče mnoga vprašanja reševati preko kriterijev, vendar mislim, da bo slabo, če bi za daljše obdobje reševali na način, kakor so se ob kriterijih ta vprašanja reševala v zadnjem času. Vemo, da je financiranje občin po kriterijih stvar, ki se vleče iz zgodovine, recimo, skoraj deset let. V tem Državnem zboru smo imeli pred dvema letoma in tudi lani konkretne sklepe, kaj je na tem področju treba narediti, imam občutek, da niso bili izpolnjeni, da je glede tega vedno razprava o tem, ali so ustrezni ali ne. Vprašanje, ki ga ne rešuje, je v tem, da imamo po zakonu le dve vrsti občin. Imamo občine in mestne občine, da ne govorim o tretji, o kateri je kolegica Pečanova v uvodnem nastopu že govorila, to so demografsko ogrožene, obmejne, narodnostno mešane in podobne, hribovske, ki so tudi občine, ki zahtevajo posebne kriterije.</p>
                  <p>Kar zadeva mestne občine, smo se dogovorili in posebno konkretno zapisali, da imajo poleg občin in poleg nalog, ki jih imajo občine, še dodatne naloge. Če teh dodatnih nalog ni mogoče na ustrezen način financirati, je vprašanje, zakaj smo jih kot mestne občine opredelili in zakaj ste jim dali zahtevo, da določene naloge financirajo.</p>
                  <p>Strinjam se, da način reševanja tega vprašanja s poviševanjem od 90 na 100 ni idealno in se strinjam tudi s tem, da je morda narejen na pamet. Ker lahko bi bilo tudi 120 ali pa 110. Ampak to, da mestne občine gotovo potrebujejo glede na dodatne naloge drugačen kriterij in dodatna sredstva, je zame nesporno, ker sicer teh dodatnih nalog preprosto za mestne občine ne bi pisali. Po našem računu res to predstavlja povečanje sredstev. Po našem računu je to okoli 450 milijonov. Odločamo se o tem, ali bomo v tem primeru povečali ta del za 450 milijonov in zagotovili, da dodatne naloge, ki jih imajo mestne občine, lahko vsaj deloma financirajo in uresničujejo, ali bomo iz tega razloga rekli, da smo mestne občine sicer opredelili, jih določili v zakonu o določitvi občin, kasneje pa rekli, da so takšne, kot vse druge. Zato ta amandma podpiram.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Engelman.</p>
               </sp>
               <sp>
                  <speaker>ANDREJ ENGELMAN:</speaker>
                  <p>Oproščam se, ker sem prej pozabil na še zelo pomemben element, zakaj smo proti temu amandmaju. Mestne občine imajo bistvene višje prihodke po 22. členu. Skratka, tisto kar je nelimitirano, saj so notri tudi take pristojbine ali davki, kot so davki od premoženja, nadomestila za uporabnost stavbnega zemljišča. Mi smo že v teh analizah, ki so priložene k temu zakonu povedali, da popolnoma jasno ne znamo na posamezno občino razdeliti te vire po 22. členu, vendar, kdorkoli se je ukvarjal kadarkoli s financiranjem občin, ve, da imajo mestne občine in bodo imele tudi v bodoče bistveno višje prihodke po 22. členu kot pa katerekoli druge podeželske občine. Zato menimo, da so, ne glede na zagotovljeno porabo, mestne občine že v neke vrste privilegiranem položaju glede na drugačne potrebe, ki jih imajo in jim zaradi tega v prehodnem obdobju ni potrebno dajati dodatnih možnosti preko kriterijev in preko možnosti 22. člena. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopše.</p>
               </sp>
               <sp>
                  <speaker>JOŽEF KOPŠE:</speaker>
                  <p>Gospe in gospodje! Ko sem šel za ta pult, je rekla ena od kolegic, da smo v Mariboru ste ubogi. Bom pa s tem začel. Neenakomerno razdeljeni dohodki niso samo izvor sposobnosti nekega okolja, da si to delitev dohodka ustvarja, so tudi nekateri drugi pogoji. Če sem že tako začel, bom kar direktno povedal. Nekateri imajo to priložnost v tej centralistično urejeni državi, da živijo direktno ali pa indirektno z 71% državnega proračuna in je dohodnina na glavo prebivalca v takem mestu mnogo višja, kot je v nekaterih drugih mestih. Nekateri pa so hendikepirani in bodo zaradi svoje brezposelnosti, zaradi vsega drugega, ker je nizek standard, dosegali manj in ta amandma govori samo o tej izravnavi in o ničemer drugem.</p>
                  <p>Mislim, da so bile dosedanje razprave izredno nerodne, zato bom glasoval za ta amandma.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala. Rad bi povedal samo to, da je recimo občina, ki najbolj odstopa od povprečja, občina Murska Sobota, ki ni, recimo, najbolj razvita občina centra Slovenije. Mislim, da je Ljubljana šele na drugem mestu. Kakorkoli že, ta amandma govori o velikih denarjih, za nekaj, kar sploh ni definirano. Je eden amandmajev, ki kar nekomu nekaj da, ne da bi se vedelo, za kaj bo to porabil in čemu je to sploh namenjeno. 22. člen zakona o lokalni samoupravi sicer res govori, da mestna občina opravlja še posebno funkcijo za razvoj mesta, ampak te niso nikjer definirane. Če že obstaja kakšna res velika potreba po definiciji takega in da nekaj takega pravzaprav je, se vse to da narediti skozi kriterije, ki jih opredeljuje 20. člen tega zakona o financiranju občin.</p>
                  <p>Zakon, oziroma ta amandma - sicer ne vem, koliko milijard bi stal, stal bi pa kar dosti denarja. Ta denar naj bi se dal za nekaj, za kar se ne ve, za kaj bo šlo in, po mojem mnenju, je prvič spet nepravičen do manj razvitih občin, to je do</p>
                  <p>večine občin v Sloveniji, oziroma občin, ki ne dosegajo 90% povprečne porabe brez finančne izravnave, drugič pa je nekonsistenten s samo fiskalno kapaciteto mestne občine. Te, kot je omenil že gospod Engelman, imajo tako in tako nadpovprečno visoke možnosti za pridobivanje prihodkov za tako imenovano nezagotovljeno porabo. Tudi tiste občine, ki se sicer soočajo s kakšnimi problemi, z nezaposlenostjo in podobno.</p>
                  <p>Zato bi ta amandma koncept financiranja občin precej izkrivil oziroma podrl, ni potreben in še ne sodi v ta koncept. Glasoval bom proti.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospod Potrč, potem gospod Moge in gospod Avberšek.</p>
               </sp>
               <sp>
                  <speaker>MIRAN POTRČ:</speaker>
                  <p>Gospoda Kopača bi rad opozoril, da imajo zakoni različno vsebino določb. Nekateri so finančni, pa imajo številke v njih in tiste gospod Kopač gleda in je prav, da gleda, nekateri imajo pa naloge in pristojnosti, ki niso materializirane, pa so napisane. Gospod Kopač: "Mestne občine, poleg nalog lokalnih zadev, skrbijo za mestne prometne naprave in mestne javne zgradbe. Urejajo mestni promet. Zagotavljajo delovanje informacijsko-dokumentacijskih, kulturnih, znanstvenih, socialnovarstvenih in zdravstvenih ustanov, ki so pomembne za širšo lokalno skupnost ali za republiko. Zagotavljajo varstvo naravnih in kulturnih spomenikov na območju mesta, ki so lokalnega pomena. Ustanavljajo službe za širše območje na področju vzgoje, izobraževanja, poklicnega usposabljanja, socialnega in otroškega varstva ter druge službe javnega pomena". To niso naloge občin in so dodatne naloge.</p>
                  <p>V svoji razpravi sem povedal, da jih ne znamo kvantificirati na način, da bi rekel, da je to toliko in toliko in da se da to popolnoma natančno opredeliti. Samo, če mi bo nekdo rekel, da te naloge predstavljajo nasproti sleherne - pa ne vzeti v slabem pomenu - ampak nasproti sleherne vaške občine, razliko 2, 3 ali 4%, glede na dogovorjeni obseg in to so sedanje razlike, ker 90% imajo vsi, ki ne skrbijo nič za mestni promet, nič za nekatere zadeve širšega pomena, pa morajo imeti 90%. Recimo, da je prav, da imajo, ker drugače ne moremo startati iz neke osnove in smo ustanovili občine brez tega, da imajo minimalne pogoje za življenje. Ta razlika 4% med temi osnovnimi potrebami in potrebami mesta je tista, ki je ne sprejemam kot realno. Zato je ta razlika vsaj na 100 tista, ki daje nekaj na pamet.</p>
                  <p>Čudim se sicer, da smo v tem delu v Združeni listi edini sitni, da je ta zakon dejansko narejen za začetek dela. Mislim, da bomo morali o vseh teh stvareh razpravljati, ker eno temeljnih vprašanj, ki smo jih dobili kot pripombo, je, zakaj Državni zbor ne določa kriterijev. Mogoče je prav, da jih kdaj kasneje določi. Zakaj Državni zbor s proračuni ne določa dopolnilnih sredstev, ampak se vse to prepušča izvedbi in vlogi Vlade, oziroma ministrstev, in še vrsto vprašanj. Nasmehnil sem se mimogrede, ko smo zelo veliko razpravljali o tem, ali bodo občine lahko trikrat ali petkrat povečevale davke na premoženje, ker sem vedel, da je v prehodnih določbah napisano, da bodo to smele začeti delati šele leta 1997. Do takrat upam, da bomo sistem financiranja občin, po mnogih vprašanjih, jih pa ne bi odpiral, po mnogih vprašanjih prediskutirali. Dokler tega ni, iščemo za vse in tudi za financiranje mestnih občin začasne provizorične rešitve. Potrebne pa so. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Moge.</p>
               </sp>
               <sp>
                  <speaker>RUDI MOGE:</speaker>
                  <p>Hvala lepa. K razpravi so me spodbudile besede kolege Kopača, ko je rekel, da se ta denar da za nekaj, za kar se sploh ne ve če bo porabljen.</p>
                  <p>Čisto tržno naravnano financiranje občin tudi ne pelje nikamor in da je treba imeti korektive, ki bodo te krivice, ki so bile v preteklosti, nekoliko popravile.</p>
                  <p>Ničkolikokrat sem za tem odrom govoril o tem, da je na glavo prebivalca, pa zdaj ne vzeti zopet to, kot da je to tekmovanje, ampak človeško glejmo, na glavo prebivalca Ljubljane je najmanj 40% več, kot na glavo Mariborčana. Vsi smo v isti republiki. Ti so tukaj ne vem, koliko sposobni, mi pa tam, ampak to mi je ušlo. Gre namreč za to, če ste župan nekega mesta in imate na glavo prebivalca 30.000, v drugem mestu imate pa 42.000, potem o vodenju mesta in o tem, kakšno bo moje mesto, ni treba dosti govoriti. Bil sem podpredsednik Izvršnega sveta v Mariboru in probleme dobro poznam, zato vem, da je Maribor preživel samo na ta način, da smo najemali kredite. Samo s krediti smo lahko tekočo golo reprodukcijo pokrivali in v štirih letih, v teh letih tudi nove Slovenije nismo zgradili niti ene osnovne šole, kjer je bilo prej mogoče, to število 20 ali pa 30. Zato bom za tak amandma, ki bi tudi popravil krivice iz preteklosti. Trudili se pa bomo v mestih, da, če bomo imeli približno enake pogoje, kot jih imajo v drugih mestih, da bomo s svojim delom dokazali, da znamo zaslužiti toliko ali mogoče še več.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Mogetu. Gospod Avberšek se odpoveduje. Gospa Pečanova.</p>
               </sp>
               <sp>
                  <speaker>BREDA PEČAN:</speaker>
                  <p>Hvala lepa. Ta amandma se mi zdi, da še dodatno utemeljuje razloge, o katerih smo govorili v zvezi z začasnostjo zakona. Še nekaj bi povedala. Utemeljuje tudi to, da niti osnovni naslov zakona ni čisto pravi, zaradi tega, ker je to zakon o financiranju občin, obravnava pa vse občine, tudi mestne,</p>
                  <p>in zaradi tega jih ne ločuje po obsegu nalog, ki jih imajo, zato mislim, da dela s tem, da mestnih občin ne obravnava posebej, tem občinam krivico. Zakaj? Zaradi tega, ker imajo vse navadne občine zagotovljeno porabo, določeno v obsegu, ki zagotavlja položaj občanov v vsej državi enak, medtem ko prebivalci, občani mestnih občin, med seboj tega položaja nimajo izenačenega, ker mestne občine imajo obseg zagotovljenih nalog širši kot navadne občine. Zaradi tega menim, da je v bistvu storjena napaka. Ne glede na to, da pomeni ta amandma povečanje sredstev za financiranje občin, mislim da je, še najmanj kar je, so kolegi, ki so amandma vložili, vgradili varovalko, da ne povečuje porabe pri vseh občinah, ampak samo pri šestih mestnih občinah, ki imajo manj kot 100% povprečja. To je eno.</p>
                  <p>Drugo kar je, pa pomeni ne milijarde, kot je kolega Kopač rekel, ampak pod 500 milijonov tolarjev na leto. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Sisinger. Repliko imate? Boste dobili. Na gospo Pečanovo? Izvolite, gospod Matuš.</p>
               </sp>
               <sp>
                  <speaker>ŠTEFAN MATUŠ:</speaker>
                  <p>Hvala za besedo. Spoštovani!</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Kolegice in kolegi! Dovoljeno je klepetati, vendar pa ni dovoljeno motiti druge sogovornike in prosim za malo več miru v dvorani. Izvolite.</p>
               </sp>
               <sp>
                  <speaker>ŠTEFAN MATUŠ:</speaker>
                  <p>Opozoril bi samo gospo Pečanovo na dejstvo, da tudi ustava ne govori o financiranju mestnih občin. Ustava jasno govori, od kod se financirajo občine in tako dalje, ne omenja pa mestne občine posebej. Mestna občina je v ustavi omenjena samo v 141. členu, kjer je pač poseben status, ki ji pripada, nikakor pa ne posebno financiranje, ki ga želite.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Sisinger.</p>
               </sp>
               <sp>
                  <speaker>IVAN SISINGER:</speaker>
                  <p>Hvala za besedo. Spoštovane poslanke in poslanci! Težko razumem, zakaj odbor ni podprl tega amandmaja, ker ne vem, zakaj je tak odpor do tega predloga, ker še ničesar ne daje mestnim občinam. Mislim, da ne gre za Maribor. Če je ravno o njem beseda zdaj tu tekla, gre tudi za vse druge mestne občine. Ne bi ponavljal tega, kar je rekel gospod Miran Potrč in še znova bral in ne glede na 22. člen tega zakona, ki našteva, kakšni so viri prihodka, je vendarle ... Včeraj sem bil v Mariboru na enem od razgovorov, kjer so že danes zaskrbljeni funkcionarji nove sestave občine, kako bodo pokrivali nekatere zadeve, ki jih je gospod Potrč točno naštel in ni mogoče govoriti o Mariboru in o drugih velikih mestnih središčih, kaj se dogaja na področju prometa, kaj je z vsemi drugimi zadevami. To je tudi potrebno financirati, zagotavljati potrebne kadre. V Mariboru imajo že danes sezname ljudi, ki niso v pristojnosti nobenega ministrstva, ker so to lokalne zadeve, kjer bo morala občina pokrivati, finančno itd. Tukaj ničesar takega ne prejudicira. Pravi: "mestnim občinam, ki ne dosegajo"... Hvala bogu, če je Maribor med tistimi, ki bo dosegel teh 100% in presegel ali druge. Potem ne bodo tega deležni. Če pa to ne bo, šele takrat bo ta člen nastopil. Zato bom podprl ta amandma, ker je nujno, da zagotovimo, vsaj, bi rekel, normalno delo teh občin. To pa ne gre za Maribor, gre za Slovenj Gradec, gre za Koper, gre za vse druge občine, o katerih smo govorili in jih imamo v zakonu. Nič drugega. Zato bom glasoval za tak amandma.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Geržina.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa, gospod podpredsednik. Poglejte, prej je bil amandma, kjer bi lahko bili za, ko je šlo za vse občine in za dviganje na 33%. Mislim, da je tu nekoliko sprenevedanja. Zdaj, ko gre pa za nekatere občine, ki imajo določene prednosti kot centri v tej državi, ki imajo urejene določene zadeve, od šolstva naprej. Vprašajmo se o podeželskih občinah, koliko je treba plačevati za prevoze učencev v šole. Teh problemov ni, ker je javni promet v večjih centrih in vse drugo, da ne naštevam. Mislim, da zdaj, da bodo podeželske občine, kjer vsako stvar praktično še danes s samoprispevki delajo, s krampom gredo delat, v akcijo, da bomo financirali centre in te mestne občine, to ni fer in zato sem proti temu. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Replika, gospod Polajnar.</p>
               </sp>
               <sp>
                  <speaker>IGNAC POLAJNAR:</speaker>
                  <p>Hvala lepa. Na gospoda Sisingerja. Ne gledam ravno pogosto teh predvolilnih oddaj na televiziji, ampak včeraj zvečer sem pa slučajno ujel soočenje kandidatov za mariborskega župana in tam je kandidat Sovič lepo povedal, da so oni vložili amandma, ki bo Mariboru zagotovil dodatna sredstva. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopač ima najprej repliko. Izvolite, gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Se opravičujem, ker izkoriščam to kot v obliki replike. Po hitrih izračunih, ki jih je naredil gospod Sušek in mu verjamem, pomeni ta amandma za Maribor samo 100 milijonov tolarjev. To ni nič za tako veliko mesto. Ampak pomembno je pa drugo. Podre pa ves koncept zakona. Sicer predstavlja mnogo več sredstev za nekatera druga mesta oziroma za nekatere druge mestne občine, ampak sprašujem se, ali pa morda bi bilo zanimivo zvedeti od predlagateljev amandmaja, zakaj so napisali ravno 100%. Okvantificirali niso teh posebnih nalog. Lahko bi rekli 110 ali 120 ali 140. Glede na logiko pisanja tega zakona bi bila dobra katerakoli številka, nad 90. Ampak kaj ta amandma še pove. Ta amandma pove, občina Osilnica ali občina Zavrč ali občina, da si izmislim še kakšno, Mozirje, je bolj razvita od občine Nova Gorica, na primer, od občine Velenje in nekaj drugega. Ta amandma govori to. To pa na prvi pogled ni res in zato je ta amandma... Poglejte, od tega amandmaja bi imel profit pet občin v Sloveniji, pet mestnih občin. Najmanj bi profitirala občina Maribor. Profitirali bi 100 milijonov tolarjev. Mnogo bolj bi profitirale nekatere druge občine, ki se v teh razpravah v parlamentu ali v javnosti nikakor ne pojavljajo kot</p>
                  <p>problematične. Če bi pa ta amandma slučajno imel številke namesto 100 številko 97,6, potem Maribor ne bi profitiral nič, ampak bi pa profitirala druga mesta, ki pa mislim, da predlagateljem amandmaja sploh niso bila v interesu.</p>
                  <p>Poleg tega pa res ponavljam samo še tisto, kar se mi zdi najpomembnejše. Koncept tega zakona, ki ni slab, je s tem amandmajem podrt in zato se mi zdi amandma nesprejemljiv, ker potem tudi tega zakona ne potrebujemo. Potem rabimo neka pravila, kako nekdo zahteva neko številko in koliko podpore za to dobi, ne glede na kakršnekoli kriterije. Kajti ta amandma, je treba vedeti, ne upošteva kriterijev iz 20. člena za financiranje zagotovljene porabe. Mi se zmeraj sklicujemo na to, da je treba sofinanciranje imeti na podlagi kriterijev. Ta amandma ta koncept izničuje in vzpostavlja nekaj novega. Zato je nesprejemljiv, ne samo iz finančnega vidika, tudi z vidika koncepta tega zakona nasploh, z vidika vseh razprav nasploh o financiranju lokalne samouprave. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopše in potem gospod Potrč.</p>
               </sp>
               <sp>
                  <speaker>JOŽEF KOPŠE:</speaker>
                  <p>Gospe in gospodje! Mislim, da je gospod Nace Polajnar presegel res vsako mejo okusa pri prejšnjem načinu. Amandma, ki je vložen, je sicer vložil član Združene liste, vendar to je amandma občine Maribor, ki je bil eno leto na tapeti in nima nobene zveze s kandidati, ki so slučajno iz nekaterih strank. Če se je pa tak kandidat znašel in to izjavljal na televiziji in je uporabil za svojo propagando, je to v resnici Mariborčan. Na tem mestu povem, da to ni amandma nekega županskega kandidata, ampak amandma Maribora. Mimogrede povedano, mislim, da ima ta kandidat zelo malo možnosti, da bo izvoljen. Ne želim, da bi v tem Državnem zboru razmišljali o političnih opcijah, ampak o samem amandmaju, ne glede na podpis, ne glede na vlagatelja tega amandmaja. Kdorkoli bo županoval v Mariboru, katerakoli politična struja, katerikoli človek, bo to potrebno. Gospod Kopač je celo sedaj povedal resnico. Najmanj bo dobil Maribor, ampak teh občin je dosti. Ne gre samo za Maribor. Maribor je samo primer, ker smo pač nekateri poslanci v tem parlamentu iz Maribora. Ne vidim pa, da bi se nekateri ljudje tako odločali o eni finančni zadevi zgolj z rdeče-črnega vidika, ampak s finančnega vidika.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč. Prosil bi, da ni toliko replik.</p>
               </sp>
               <sp>
                  <speaker>MIRAN POTRČ:</speaker>
                  <p>Najprej, gospod Polajnar, dve stvari bi rekel. Amandma so vložili poslanci treh poslanskih skupin, poslanci, ki predstavljajo štiri mesta. Govoriti tukaj samo o Mariboru je zelo zelo nekorektno. Sicer pa, ker ste vi uporabili ta način, bi pa rekel še nekaj. Rajši vidim, če katerikoli kandidat, tokrat je to kandidat Združene liste, ve, kaj se v Državnem zboru dogaja, kot pa če njegov sokandidat govori, da pozna zakon, v bistvu ga pa še v platnicah ni videl.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Prosim za mir v dvorani, kolegice in kolegi, da ne kričite iz klopi na govornika. Prosim za toliko kulture. Izvolite, gospod Potrč.</p>
               </sp>
               <sp>
                  <speaker>MIRAN POTRČ:</speaker>
                  <p>Gospod Kopač, koncept zakona s tem ne bo porušen, ampak bo skladen z zakonom o lokalni samoupravi. Kar zadeva obseg, rečem že petnajstič, pa nočete poslušati, da trdim, da je tudi izmišljen ali da nima vseh potrebnih argumentov. Če me vprašate, zakaj ni bil predlagan več. Predlagan ni bil več kot 100, ker vemo, da je v tem Državnem zboru Janez Kopač in da je že na 100 tako nervozen in če bi bilo 101 bi bilo potem pa sploh vse narobe.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopše replika.</p>
               </sp>
               <sp>
                  <speaker>JOŽEF KOPŠE:</speaker>
                  <p>Sedaj je začel Nace Polajnar, gospod Potrč, vi ste pa prav tako to izrabili in pohvalili svojega kandidata v Mariboru in zelo nekorektno govorili o drugem kandidatu. Mislim, da začnemo govoriti o tem amandmaju, ne o resničnosti, ne pa da dve politični strani navijata za svojega kandidata v Mariboru.</p>
                  <p>Na drug način si dajmo pomagati. Razmišljajmo o amandmaju, ne pa o tem, kdo je nekoliko bolj ali nekoliko manj izrabil ta amandma. Amandma je pa v mariborski občini, še enkrat ponavljam - gospod Potrč je od začetka korektno povedal, od treh poslanskih skupin in ne zgolj od Združene liste in mislim, da gospod Križman ravno tako kot gospod Sovič zna, vsaj tako dobro brati zakone, če ne bolje.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Preden dam besedo gospodu Sisingerju, moram povedati, da je amandma predlagala skupina poslancev in občina Maribor. Izvolite, gospod Sisinger. Tudi gasilci ga niso predlagali. Izvolite, gospod Sisinger.</p>
               </sp>
               <sp>
                  <speaker>IVAN SISINGER:</speaker>
                  <p>Moram se oglasiti, glede na to, da je ta replika gospoda Polajnarja padla na mojo obrazložitev glasu. Včeraj nisem govoril z nobenim kandidatom za predsednika, nisem gospoda Soviča že lep čas videl, razen zadnjič v parlamentu, ko je prišel in nisem z njim govoril o mariborskih problemih, ampak z ljudmi, ki na tem delajo. Niti eden od teh kandidatov na tem direktno ne dela, zato sem rekel, da bom amandma podprl iz teh razlogov. Tako, da mislim, da to nima nič skupnega z volitvami. Če bi pa hoteli o volitvah govoriti, bi pa morali začeti s čisto druge strani. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Moge.</p>
               </sp>
               <sp>
                  <speaker>RUDI MOGE:</speaker>
                  <p>Predsedujoči, cenim to, da opoziciji dajete vedno besedo, da pove nasprotno mnenje, nam poziciji pa ne, tako sem prišel realno na vrsto. Gre pa za to, da je očitek, ki ga je gospod Kopše izrekel gospodu Polajnarju, popolnoma neupravičen. Zdi se mi, da je taka reč neokusna in da se stvari tukaj v skupščini na tak način izkoriščajo, je pač normalna stvar vsakega parlamenta. Poglejte, npr. tole reč. V Mariboru so vsi pljuvali po gospodu Drnovšku, ker ni rešil TAM, in kdo je apliciral, da je Drnovšek tisti, ki tega ne reši - poslanci Združene liste. Vemo pa, kdo je bil minister za gospodarstvo. Nekaj podobnega je tudi v tem primeru. Rekel bi, da pustimo politiko in te umazane reči na strani in poskušajmo stvari rešiti tako, da se bodo tudi mestne občine nekoliko izravnale. Kajti centralizmu se bomo nekoliko odpovedali s tem, da bomo uvedli pokrajine. Mislim, da je to naša naslednja naloga v dveh letih in s tem amandmajem tukaj bomo tem mestnim občinam, ki so zelo uboge, nekoliko pomagali na noge.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Najprej očitek, da dajem prednost opoziciji, gospod Moge, to ne drži. Bile so replike na replike. Prosim vse, ker vidim še nekaj rok, da se odpoveste tem replikam, zato, ker vas bom začel prekinjati, ker se več ne držimo dnevnega reda, ker govorimo o drugih stvareh in ne o financiranju. Gospod Sušek je bil prvi, potem gospod Kopše in gospod Polajnar.</p>
               </sp>
               <sp>
                  <speaker>MAKS SUŠEK:</speaker>
                  <p>Spoštovane kolegice in kolegi! Poskusil bi to zadevo razvozlati oziroma razložiti brez kakšne bistvene politike. Tu gre dejansko za koncept in imajo tisti, ki se na nek način borijo za večji pritok sredstev za zagotovljeno porabo, imajo lahko tudi svoj prav. Vendar pa smo zdaj v taki situaciji, da ne moremo objektivno presoditi, ali je to v danem trenutku resnično prava zahteva. To utemeljujem predvsem z naslednjim. Poglejte, tudi če pregledate tabelo 5, ta je sestavljena na osnovi nekih kriterijev, meril, ki so na osnovi porabe iz leta 1994 in na osnovi meril, kolikor jih je bilo po ministrstvih na razpolago. Glede na ta merila so prav mestne občine dobile tako in tako porabo po prebivalstvu, ki je zelo različna. Poglejte, če grem konkretno, ima Koper indeks 101,1%, Kranj ima 90,2%, potem je Maribor 97,6, Murska Sobota 140,1, Nova Gorica 97,8, Novo mesto 94,6, Ptuj 112,3 in Slovenj Gradec 103,5. Tu gre za zelo različne mestne občine po velikosti, po funkcijskem delovanju glede na vlogo, glede na okolje in tako naprej. Ti indeksi so zdaj zelo različni in so taki verjetno po nekem enotnem izračunu. Ne dvomim v to, da ta merila še niso dodelana, resnično, prav dodelana. Ampak ves čas govorimo, da nimamo za sedaj kaj drugega in letos startamo s takim in takim izračunom in tudi s takim zakonom in imamo tudi namero, da bomo to zadevo morali čimprej tudi popraviti na čim bolj objektivnih dejstvih. Potrebujemo kvalitetna merila, torej izhod je v merilih, zato bi samo toliko rekel. V kolikor bi tu začeli kar tako "ad hoc" neko zadevo razčiščevati, bi mogoče preveč posegli v sam obstoječi koncept. To je ena zadeva.</p>
                  <p>Poglejte. Mi praktično še nismo razčistili statusa mestnih občin. Dejansko smo jih naredili eno ali dve več kot je bilo to prvotno predvideno. Želje so, da se število mestnih občin še poveča. Mislim, da je prav, da se ta zadeva čimbolj kvalitetno razčisti, potem bomo pa videli, kako lahko startamo in zato se mi zdi, da je ta zadeva skoraj malo prenagljena.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopše. Replike imajo še gospod Kopše, gospod Polajnar in gospa Pečanova po vrstnem redu.</p>
               </sp>
               <sp>
                  <speaker>JOŽEF KOPŠE:</speaker>
                  <p>Replika mojemu kolegu iz Maribora, gospodu Mogetu - predvsem opozicija nima nobenega ministra. To je prvo.</p>
                  <p>Drugo, da je vlada in vlado vodi mandatar, ki je odgovoren za vlado, to je v tem trenutku gospod Drnovšek. Gospod Drnovšek je odgovoren za vlado in vsak Mariborčan, ki kritizira gospoda Drnovška, kritizira s tem celotno vlado, da pa razmerja med Združeno listo in med stranko, ki je najmočnejša v vladi LDS, tukaj razpravljati o tem, gospod Moge, za tem odrom, so pa vaše stvari, ki jih razpravljajte v vladi in z vašimi ministri. Dolžnost opozicije pa je, da opozarja na nepravilnosti in da opozarja predsednika vlade, če na katero stvar ne misli. Kot opozicijski poslanec, dokler bom v tem parlamentu, bom vsakega predsednika vlade in tudi doktor Drnovška opozarjal na to, da je Maribor po njegovi zaslugi, ker je on predsednik vlade, zapostavljen in enostavno umira. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospod Polajnar.</p>
               </sp>
               <sp>
                  <speaker>IGNAC POLAJNAR:</speaker>
                  <p>Hvala. Povedati moram to, ker je videti tako, kot da sem tudi proti občinam, ki bi lahko dobile še kaj denarja. Absolutno ne. Tudi Kranj naj bi bil med temi občinami. Zdaj sem se pozanimal. Dobil bi kar veliko denarja, v primerjavi z Mariborom pa relativno celo več. Gre za nekaj drugega. Vesel sem tega lobiranja Mariborčanov, ki zelo velikokrat uspejo. Gorenjci po navadi ostanemo kratkih rok, ampak nič hudega. Tudi vam priznam, da dobro predstavite tu problem in rečete: "Saj ne gre samo za Maribor, saj gre za Slovenijo", ker če je tako, potem moram glasovati za ta amandma, ker gre tudi za Kranj, ampak priznajte, gre najprej za nekaj drugega, potem pa za druge. Za ta amandma ne morem glasovati zaradi tega, ker sem dobro poslušal državnega sekretarja s finančnega ministrstva in moram reči, da so stvari res neopredeljene, kot je zdaj že govoril tudi moj poslanski kolega iz LDS. Dokler je tako, ne morem glasovati kljub temu, da gre v tem primeru tudi za Kranj, da ne bo kdo rekel, da sem bil proti Kranju, ker sem bil najprej proti Mariboru. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospa Pečanova.</p>
               </sp>
               <sp>
                  <speaker>BREDA PEČAN:</speaker>
                  <p>Hvala za besedo. Zelo sem hvaležna kolegom poslancem, ki že celo popoldne utemeljujejo razloge, zakaj bi bilo treba ta zakon proglasiti za zakon z dvoletno veljavnostjo in se jim ponovno zahvaljujem za trud. Rada bi pa povedala, da vsi argumenti, ki sta jih kolega Sušek in zdaj tudi kolega Polajnar povedala, govorijo v prid temu, da ta zakon v principu nima pravega koncepta. Edini koncept, ki se v tem zakonu da razbrati, je ločitev zagotovljenih od drugih nalog. To je edini jasni koncept v tem zakonu in nič drugega ni. Ni drugega koncepta. Lepo prosim, da ne govorite o tem, kolega Kopač, da je koncept rušen, če mi sprejmemo odločitev, da bodo mestne občine imele najmanj 100% povprečne porabe na prebivalca v Sloveniji. Ni rušen koncept.</p>
                  <p>Razen tega, če lahko še to povem - v tretjem odstavku, ki govori o merilih; katera merila so to? To so merila, zgrajena v preteklih sedmih, osmih letih na osnovi 63 občin brez kakršnekoli mestne občine. Poudarjam, da niso obstajale mestne občine takrat, ko so bila ta merila postavljena. Danes imamo zakon, v katerem govorimo o mestnih občinah, to je zakon o lokalni samoupravi, imamo zakon o določitvi območij občin in ustanovitvi občin, ki govori o mestnih občinah. V zakonu o financiranju občin ni besede o mestnih občinah. Mi moramo vedeti, da mora mestna občina svojim prebivalcem in širši okolici zagotoviti več kot druge občine. Njena dolžnost je to, ker smo ji to z zakonom o lokalni samoupravi naložili. Od kod bo imela denar za višji nivo in za širši obseg zagotovljenih nalog? Od kod ga bo imela? Zaradi tega, ne zamerite mi, ne živim v mestni občini, živim v navadni občini, ki bo imela 90% zagotovljene porabe. Tudi moja sosednja proslula koprska občina, da ne bi kdo dvomil, ima 101 in celih 1% povprečne porabe, tako da niti tolarja ne bo dobila iz dodatnih izravnalnih sredstev, da ne bi kdo sumil, da navijam za svoje lokalne skupnosti. Vendar pa mislim, da razmišljajmo na tak način, da če že nalagamo občinam neke naloge, potem jim tudi zagotovimo za to sredstva. Ali je to ravno prav, premalo, ali pa preveč, to pa naj povedo tisti, ki pravijo, da je ta zakon že sam po sebi začasen in zato ni treba, da ga imenujemo začasnega. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Replika, najprej gospod Moge in potem Polajnar.</p>
                  <p>Še to razpravo zaključimo, glasujemo o tem amandmaju, členu in nato...</p>
               </sp>
               <sp>
                  <speaker>RUDI MOGE:</speaker>
                  <p>...žolčni napadi gospoda Kopšeta na Liberalno demokracijo in se vedno hvali s tistimi uspehi, ki smo jih dosegli. Za vse kar je narobe, smo pa mi krivi in da vas ne bi dosti motil; argumenti za njegovo razpravo so za mene v latinskem reku: "Si tacuisses philosophus mansisses."</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Gospod Polajnar.</p>
               </sp>
               <sp>
                  <speaker>IGNAC POLAJNAR:</speaker>
                  <p>Hvala lepa. Samo gospe Pačanovi bi repliciral. Poglejte, če se spomnite, gospa Pečanova, koliko bojev je bilo v tem Državnemu zboru pred dvema mesecema, ko so se nekateri "tolkli" za mestne občine. Pa ja ne menda za to, da smo jim naložili še neke nove dolžnosti, ali samo zato.</p>
                  <p>Spomnite se, kako dolgo smo o tem razpravljali. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Avberšek.</p>
               </sp>
               <sp>
                  <speaker>MAG. FRANC AVBERŠEK:</speaker>
                  <p>Hvala lepa. Gospe in gospodje! Moram reči, da sem presenečen nad to živo razpravo in je nisem pričakoval takrat, ko sva z gospodom Jagodnikom tam okoli njegovega računalnika stopicala in sestavljala ta amandma. Mislila sva, da je prav, da naredimo tako, kot sva predlagala. Tudi z gospodom državnim sekretarjem sem vsaj tri predloge prej prediskutiral in je rekel, da to ne bo šlo zato smo omilili in ostali pri tem predlogu, ki smo ga tudi podpisali tisti, ki smo ga podpisali in vložili.</p>
                  <p>Gre pa preprosto za to, da obveznosti mestnih občin so si podobne in izhajajo iz zakona o občinah. Vzeli smo ta koncept, ki je  bil zastavljen. Občine, ki nimajo 90%, smo rekli naj imajo 90% in pri mestnih občinah smo rekli, imajo naloge, ki izhajajo iz zakona in naj imajo 100%. Samo to smo naredili in mislili smo, da je to tisto najmanj, kar je potrebno.</p>
                  <p>Razprava, ki je bila pri mestnih občinah, pa mislim, da ni bila o tem, ali mestne občine da ali ne, ampak katere mestne občine bodo in katere ne bodo in vsebinsko mislim, da je bila povsem drugačna kot pa danes. Glasoval bom za.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopše.</p>
               </sp>
               <sp>
                  <speaker>JOŽEF KOPŠE:</speaker>
                  <p>Najlepša hvala gospodu Avberšku in gospodu Jagodniku, da sta amandma spravila na papir, vendar vas moram, gospod Avberšek popraviti, in sicer to je amandma občine Maribor, ki je več kot nekaj mesecev star. Vsi izračuni so bili narejeni na Izvršnem svetu občine Maribor. Gospod Moge je med drugim to omenjal in si nobena politična opcija tega ne more lastiti. Ne velja samo za občino Maribor, kar je tudi gospod Sisinger govoril in ne more si lastiti noben Kopše Jože, kot je malo prej gospod Moge rekel, ampak si ga lahko samo lastijo službe v občini Maribor, vam pa hvala lepa, da ste ga napisali, ker je bilo zelo težko.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Še enkrat ne bom poudaril, da nihče drug razen poslancev ne more vložiti amandmaja. Vseeno pa je, kdo mu je pripravil amandma.</p>
                  <p>Dajem ta amandma na glasovanje. Ugotovimo sklepčnost! (57 prisotnih.)</p>
                  <p>Kdo je za? (20 poslancev.) Je kdo proti? (33 poslancev.)</p>
                  <p>Ugotavljam, da amandma ni sprejet.</p>
                  <p>Na glasovanje dajem 24. člen. Ugotovimo sklepčnost! (509 prisotnih.)</p>
                  <p>Kdo je za? (42 poslancev.) Je kdo proti? (5 poslancev.)</p>
                  <p>Ugotavljam, da je člen sprejet.</p>
                  <p>Dovolite, da vam podam še obvestilo. Čeprav smo se dogovorili, da naj se v času zasedanja ne sklicujejo odbori, je kljub temu danes ob 17.15 uri sklican Odbor za notranjo politiko in pravosodje v sobi 209.</p>
                  <p>Sejo nadaljujemo jutri ob 9.00 uri.</p>
                  <p>Na svidenje.</p>
               </sp>
               <stage>(SEJA JE BILA PREKINJENA 13. DECEMBRA 1994 OB 17.00 URI IN</stage>
               </div>
      </body>
  </text>
</TEI>
