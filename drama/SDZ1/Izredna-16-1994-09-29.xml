<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session"></idno>
               <idno type="URI"></idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
            <head>DRŽAVNI ZBOR REPUBLIKE SLOVENIJE</head>
            <head type="session">16. izredna seja</head>
            <docDate>(29. september 1994)</docDate>
            <castList>
               <castItem>Sejo je vodil Jožef Školč, predsednik Državnega
                  zbora.</castItem>
            </castList>
            <stage>Seja se je pričela ob 19.06 uri.</stage>
            <sp>
               <speaker>PREDSEDNIK JOŽEF ŠKOLČ:</speaker>
               <p>Prosim za mir v dvorani, da bi lahko pričeli s 16. izredno sejo Državnega zbora.</p>
               <p>Spoštovane kolegice poslanke, kolegi poslanci, gospe in gospodje, pričenjam 16. izredno sejo Državnega zbora Republike Slovenije. Obveščen sem, da so zadržani in se današnje seje ne morejo udeležiti naslednje poslanke in poslanci: Irena Oman, Mihaela Logar, Marjan Podobnik, Ivan Sisinger, Andrej Lenarčič, Feri Horvat in Janez Podobnik. Prosim, da ugotovimo prisotnost v dvorani! Ugotavljam, da je navzočih 70 poslank in poslancev; tako je zbor sklepčen in lahko odloča.</p>
               <p>Na to sejo sem vabil predstavnike Vlade Republike Slovenije in jih lepo pozdravljam.</p>
               <p>16. izredna seja Državnega zbora je sklicana po dogovoru na kolegiju predsednika Državnega zbora. Za dnevni red, ki ste ga prejeli s sklicem 16. izredne seje, predlagam pod 1. točko predlog zakona o ratifikaciji protokola o pristopu Republike Slovenije k splošnemu sporazumu o carinah in trgovini in pod 2. točko predlog predsednika Republike Slovenije za izvolitev varuha človekovih pravic. Sprašujem, če želi v zvezi s predlogom dnevnega reda kdo besedo? Hvala lepa. Predlagam, da ugotovimo sklepčnost! (63 prisotnih.)</p>
               <p>Kdo je za predlagani dnevni red? (64 poslancev.) Je kdo proti? (2 poslanca.)</p>
               <p>Ugotavljam, da je predlog dnevnega reda 16. izredne seje Državnega zbora sprejet.</p>
               <p>Prehajamo na <title>1. TOČKO DNEVNEGA REDA</title>, to je na <title>PREDLOG ZAKONA O RATIFIKACIJI PROTOKOLA O PRISTOPU REPUBLIKE SLOVENIJE K SPLOŠNEMU SPORAZUMU O CARINAH IN TRGOVINI</title>.</p>
               <p>Predlog zakona je v obravnavo zboru predložila Vlada Republike Slovenije. V skladu z 203. členom poslovnika bomo združili vse tri obravnave predloga zakona tako, da bomo hkrati opravili splošno razpravo, razpravo in glasovanje po členih ter razpravo in glasovanje o zakonskem predlogu v celoti. Razpravljavce zato prosim, da razpravljajo hkrati tudi o naslovu zakona ter vložijo amandmaje oziroma o njih razpravljajo.</p>
               <p>Prehajamo k prvi obravnavani in sprašujem predstavnika Vlade, če želi besedo? Gospod minister, doktor Davorin Kračun ima besedo.</p>
            </sp>
            <sp>
               <speaker>DR. DAVORIN KRAČUN:</speaker>
               <p>Spoštovani predsednik Državnega zbora, poslanke in poslanci! V zadovoljstvo mi je, da lahko v imenu Vlade predložimo to točko dnevnega reda na izredno zasedanje Državnega zbora. Slovenija si je po več kot dveh letih prizadevanj in trdih pogajanj priborila vstop v svetovno organizacijo s pristopom k splošnemu sporazumu o trgovini in carinah. Lahko rečemo, da je to zadnja svetovna organizacija, v katero je Slovenija morala pristopiti in da lahko njen vstop v GATT primerjamo skorajda z včlanitvijo v Organizacijo združenih narodov. Tako pomemben je ta korak.</p>
               <p>Osnovno vprašanje seveda je, kaj Slovenija z vstopom v GATT pridobi? Odgovor je enostaven. Slovenija s tem pridobi mednarodno pravno zaščito svojih zunanje-trgovinskih interesov. In na drugi strani, kaj Slovenija daje? Slovenija daje na razpolago svojo ureditev na področju carin, ki jo je prediskutirala z ostalimi članicami GATT-a in kjer je sistemska ureditev na področju zaščite bila potrjena. Zagotovimo vam lahko, da zaradi vstopa Slovenije v GATT ne bo potrebno zniževati obstoječe ravni zaščite in da smo izpogajali takšen sistem zaščite, ki nudi dovolj manevrskega prostora za učinkovito zaščitno politiko slovenskega gospodarstva.</p>
               <p>Še na eno vprašanje sem dolžan odgovoriti. Zakaj tolikšna naglica? Protokol je bil podpisan predvčerajšnjim, danes smo ga že predložili v ratifikacijo Državnemu zboru. Naglica je potrebna predvsem zaradi tega, ker si Slovenija prizadeva, da bi bila ustanovna članica nove svetovne trgovinske organizacije, ki bo predvidoma formirana s 1.1.1995. Pogoj za to je, da Slovenija predhodno postane polnopravna članica GATT-a. Z ratifikacijo bo ta pogoj izpolnjen in po še enem krogu pogajanj bomo lahko tudi pristopili kot ustanovna članica v novo svetovno trgovinsko organizacijo.</p>
               <p>Spoštovane poslanke in poslanci! V razpravo in s priporočilom, da predlog sprejmete, dajem predlog za ratifikacijo sporazuma Slovenije z GATT-om. Hvala lepa.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Predlog je obravnaval Odbor za mednarodne odnose kot matično delovno telo in prosim poročevalca, da predstavi mnenje odbora o predlogu zakona.</p>
            </sp>
            <sp>
               <speaker>ZORAN THALER:</speaker>
               <p>Gospod predsednik, hvala lepa. Drage kolegice in kolegi! Odbor Državnega zbora za mednarodne odnose je na svoji 53. in 55. seji, ki sta bili 23. in 29. septembra letos, obravnaval predlog zakona, ki je pred vami. Pri tem smo upoštevali tudi mnenje Odbora za gospodarstvo. Odbor se je po razpravi strinjal s predlaganim načinom pristopa Republike Slovenije v GATT s 1. oktobrom letos in podprl aktivnosti Vlade Republike Slovenije za zagotovitev ustanovnega članstva naše države v svetovni trgovinski organizaciji s 1. januarjem prihodnje leto. To pomeni, da vas lahko obvestim, da je odbor soglašal z navedenim predlogom zakona in vam predlagam, da ta predlog po obravnavi sprejmemo. Obenem je odbor predlagal, da se v Uradnem listu Republike Slovenije v mednarodni pogodbi objavi tudi celotno besedilo splošnega sporazuma o carinah in trgovini in to vam tukaj predlagam kot sklep, ki bi ga sprejel Državni zbor po sprejemu zakona. Skratka, sklep bi se glasil: "V uradnem listu Republike Slovenije, mednarodne pogodbe, se objavi besedilo splošnega sporazuma o carinah in trgovini". Hvala lepa.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Želi besedo predstavnik Sekretariata za zakonodajo in pravne zadeve? Ne želi. Želijo besedo predstavniki poslanskih skupin? Ne želijo. Besedo dajem poslankam in poslancem. Če nihče ne želi besede, zaključujem, se opravičujem, gospod Oman.</p>
            </sp>
            <sp>
               <speaker>IVAN OMAN:</speaker>
               <p>Gospod predsednik, spoštovane gospe in gospodje, poslanke in poslanci! Mislim, da sploh ni sporno, ali bo ta zakon oziroma sporazum ratificiran ali ne, torej pričakujem, da bo ratificiran, zato že sedaj predlagam, da se po ratifikaciji oziroma po sprejetju zakona sprejme še naslednji sklep: Državni zbor Republike Slovenije predlaga Vladi Republike Slovenije, da obvezo Republike Slovenije do uvoza kmetijskih pridelkov, navedenih v 1. b listi 96, uredi in izvrši s tržnimi redi. Obrazlagam z naslednjim: Republika Slovenija je s pristopom k splošnemu sporazumu o carinah in trgovini sprejela obveze do ohranitve tako imenovanega obstoječega dostopa na trg za določene kmetijske pridelke. Te obveze so določene s količinami in višinami uvoznih dajatev iz leta 1992 in 1993. To praktično pomeni, da moramo po podpisu dovoliti uvoz določenih količin z obremenitvami v višini tedaj veljavnih carinskih dajatev in brez prelevmanske zaščite. Uvoz pod omenjenimi pogoji moramo dovoliti za 120 tisoč ton koruze, 80 tisoč ton pšenice, 70 tisoč ton ječmena in 12 tisoč ton moke. Zaradi potrebne zaščite domačih pridelovalcev in predelovalcev je potrebno ta uvoz in prodajo omenjenih količin opraviti znotraj tržnih redov, ki jih bo sprejemala Vlada. Uvožene količine, ki jih bodo ponudili Sloveniji tuji pridelovalci, bodo prihajale po subvencioniranih in bistveno nižjih cenah, kot bodo proizvodni stroški domačih pridelovalcev, zato bi lahko ustvarili nelojalno konkurenco in povzročili zmanjševanje domače pridelave, kar je v nasprotju s cilji sprejete strategije razvoja slovenskega kmetijstva. Torej, prosim ta zbor, da sprejme ta dodatni sklep po tej ratifikaciji.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Ali želi še kdo besedo? Gospod Zagožen.</p>
            </sp>
            <sp>
               <speaker>DR. FRANC ZAGOŽEN:</speaker>
               <p>Spoštovani predsednik, spoštovane poslanke in poslanci! Najbrž res ni dvoma, da nimamo druge možnosti, kot da glasujemo za ta sporazum. Jaz podpiram predlog, ki ga je dal gospod Oman. Predlagam, da ga izglasujemo. Ob tej priložnosti pa moram vendarle reči, da je v tej točki ravno, ko so naši pogajalci pristali praktično na uvozni kontingent, na kvoto pri krušnih in krmnih žitih v količinah, kakršne smo uvažali v zadnjih letih, velika slabost tega sporazuma, ki bo trajna, dokler bo pač sporazum veljaven, praktično onemogočilo izvajanja strategije razvoja kmetijstva. Mi smo zaradi položaja, v kakršnem je bilo slovensko kmetijstvo v Jugoslaviji, v teh letih pridelovali približno 40% potrebnih krušnih in krmnih žit. Za primer, celo Švica pridela več krušnih žit že kot jih potrebuje in je izvoznik krušnih žit.</p>
               <p>Naša dolgoročna strategija predvideva povečanje samooskrbe, ne gre samo za to, da nimamo izkoriščenih teh potencialov, ampak gre tudi za drugi cilj, to je strateški cilj, manjša odvisnost od uvoza in po potrebi možnost zadostne samooskrbe in preživetja. V tem primeru pa, ko smo s tem sporazumom pristali na take pogoje, tega cilja ne bo mogoče dosegati ali pa na račun obremenitve državnega proračuna. Eno in drugo ni dobra rešitev. Mislim, da je prav, da se to ve in nekaj kritike: pogajalci bi se verjetno morali o tem posvetovati, preden so pristali na to, vsaj z Odborom za kmetijstvo in gozdarstvo Državnega zbora. Tega niso storili, ampak so odbor samo obvestili potem, ko dogovora že ni bilo mogoče več spreminjati. Hvala.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Želi še kdo besedo? Gospod Jenčič.</p>
            </sp>
            <sp>
               <speaker>ZMAGO JELINČIČ:</speaker>
               <p>Hvala lepa za besedo. V naši poslanski skupini absolutno podpiramo podpis tega sporazuma in mislim, da ga je potrebno ratificirati. Konec koncev je do danes to največji uspeh slovenske diplomacije, povezane s slovenskim gospodarstvom. Mislim, da bo trajalo kar nekaj časa, preden bomo lahko dosegli še kakšen tak uspeh.</p>
               <p>Tudi na področju kmetijstva so bili doseženi boljši pogoji, kakršne imamo trenutno v trgovanju s svetom. V dveh alineah so malo slabši, vendar tam ne bomo nič na slabšem zaradi tega, ker tiste panoge, kjer so pogoji rahlo slabši, za nianso slabši, tistega ne bomo več kmalu izdelovali oziroma proizvajali. Zato še enkrat, rekel bi, da čestitam vsem tistim, ki so sodelovali pri podpisu in bomo absolutno podprli ratifikacijo. Hvala.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Želi še kdo besedo? Ker ne, zaključujem splošno razpravo in gremo na odločanje o posameznih členih. Zboru predlagam, da skladno z zadnjo alineo 189. člena poslovnika razpravlja in glasuje o vseh členih skupaj. Ugotovimo sklepčnost! (37 prisotnih.)</p>
               <p>Kdo je za? (74 poslancev.) Je kdo proti? (1 poslanec.)</p>
               <p>Ugotavljam, da je predlog sprejet.</p>
               <p>Ker k členu ni bil vložen noben amandma, skladno s sprejetim sklepom dajem v razpravo ponovno spet vse člene zakona. Želi kdo razpravljati? Procedura narekuje, da spet ugotovimo sklepčnost. Na glasovanje dajem vse člene. Kdo je za? (74 poslancev.) Je kdo proti? (Nihče.)</p>
               <p>Ugotavljam, da so vsi členi predloga zakona sprejeti.</p>
               <p>Opravili smo razpravo in glasovanje o posameznih členih. Glasovati in razpravljati pa moramo še o naslovu zakona. Želi še kdo razpravljati o naslovu zakona? Če ne, dajem na glasovanje naslov zakona. Ugotovimo sklepčnost! (67 prisotnih.)</p>
               <p>Kdo je za? (69 poslancev.) Je kdo proti? (Nihče.)</p>
               <p>Ugotavljam, da je naslov zakona sprejet.</p>
               <p>Prehajamo k tretji obravnavi. Do zdaj smo izglasovali zakon po členih in naslov zakona. Ugotavljam, da v predlogu zakona ni bil sprejet noben amandma in zato tudi ni možno vlaganje dodatnih amandmajev. Potrebno pa je opraviti glasovanje o predlogu zakona v celoti. Ugotovimo sklepčnost! (74 prisotnih.)</p>
               <p>Kdo je za? (72 poslancev.) Je kdo proti? (Nihče.)</p>
               <p>Ugotavljam, da je predlog zakona v celoti sprejet.</p>
               <p>Imamo še dva sklepa. Prvo je predlog Odbora za mednarodne odnose, in sicer v tekstu: v Uradnem listu Republike Slovenije, mednarodne pogodbe, se objavi besedilo splošnega sporazuma o carinah in trgovini. Besedilo splošnega sporazuma o carinah in trgovini za objavo v Uradnem listu Republike Slovenije pripravi Vlada Republike Slovenije. Dajem ta sklep v razpravo.</p>
               <p>Če ni razprave, prehajamo h glasovanju. Ugotovimo sklepčnost! (67 prisotnih.)</p>
               <p>Kdo je za? (64 poslancev.) Je kdo proti? (Nihče.)</p>
               <p>Ugotavljam, da je ta sklep sprejet.</p>
               <p>In drugi predlog sklepa je podal gospod Ivan Oman. Glasi pa: "Državni zbor Republike Slovenije predlaga Vladi Republike Slovenije, da obvezo Republike Slovenije do uvoza kmetijskih pridelkov, navedenih v 1b) listi 6/46 uredi in izvrši s tržnimi redi". Sprašujem, če je kakšna razprava o tem dodatnem sklepu. Če ni, ugotavljamo sklepčnost. Ugotovimo sklepčnost! (67 prisotnih.)</p>
               <p>Kdo je za? (54 poslancev.) Je kdo proti? (1 poslanec.)</p>
               <p>Ugotavljam, da je predlog sklepa sprejet in s tem zaključujem to točko dnevnega reda in odrejam 5 minut odmora, da lahko pričnemo s 2. točko.</p>
            </sp>
            <stage>(Seja je bila prekinjena ob 19.28 uri in se je nadaljevala ob 19.35 uri.)</stage>
            <sp>
               <speaker>PREDSEDNIK JOŽEF ŠKOLČ:</speaker>
               <p>Spoštovane poslanke in poslanci! Prehajamo na <title>2. TOČKO DNEVNEGA REDA - NA PREDLOG PREDSEDNIKA REPUBLIKE SLOVENIJE ZA IZVOLITEV VARUHA ČLOVEKOVIH PRAVIC</title>.</p>
               <p>Prosim, da zasedete svoja mesta in prosim tudi za mir v dvorani. Hvala lepa. Predsednik Republike Slovenije, gospod Milan Kučan je z dopisom, z dne 22. septembra predlagal Državnemu zboru Republike Slovenije, da na podlagi 2., 11. in 14. člena zakona o varuhu človekovih pravic za varuha človekovih pravic izvoli gospoda Ivana Bizjaka. Predlog predsednika republike je obravnavala Komisija za volitve, imenovanja in administrativne zadeve kot matično delovno telo in k predlogu podala pozitivno mnenje. Sprašujem poročevalca komisije, če želi besedo? (Ne želi.) Želi besedo predstavnik Sekretariata za zakonodajo in pravne zadeve? (Ne želi.) Želijo besedo predstavniki poslanskih skupin? (Ne želijo.) Besedo dajem poslankam in poslancem. Kdo želi besedo? Gospa Vika Potočnik.</p>
            </sp>
            <sp>
               <speaker>VIKTORIJA POTOČNIK:</speaker>
               <p>Spoštovane poslanke, spoštovani poslanci, cenjeni gospod kandidat! Ko smo sprejemali zakon o varuhu človekovih pravic, sem končala: Upam, da bo to mesto prevzela varuhinja človekovih pravic! Nismo znale lobirati, nismo uspele, danes imamo tukaj kandidata. Številni telefonski klici, ki sem jih bila deležna od takrat, ko se je pojavilo vaše ime kot kandidata za varuha človekovih pravic, nedvomno kaže velik interes slovenske javnosti in seveda tudi potrebe, da imamo varuha človekovih pravic. Dovolite pa mi, da vam zastavim ob tem trenutku še nekaj vprašanj, na katere želim odgovor. In kot prvo. Kakšno je vašo stališče do pravice žensk do abortusa? Kako bi ravnali, če bi se zaradi kršenja človekovih pravic pritožila ženska, ki bi naletela na institucionalne ovire pri uveljavljanju pravice do abortusa, ali bi ji zdravnik oziroma zdravnica to pravico odrekla? Drugo. Kako bi obravnavali pritožbe državljanke ali državljana, žrtve diskriminacije zaradi spolne usmerjenosti, bi pri svojemu delu upoštevali poročila resolucije evropskega parlamenta o enakopravnosti homoseksualnih oseb? In kot tretje vprašanje. Kako komentirate predlog, da bi ženske plačevale višje premije za neobvezno dodatno pokojninsko zavarovanje - namreč o tem se sliši, da snujejo v ZPIZU to idejo - ker pač statistični podatki kažejo, da v povprečju živijo dlje, kot moški.</p>
               <p>Spoštovani, gospod predsednik, spoštovane poslanke in poslanci! Morda so to za vas nepomembna, ali pa marginalna vprašanja, so pa to vprašanja, s katerimi se bo novi ombudsman srečeval vsakodnevno in tudi pomenijo, kakšna stopnja demokracije in demokratizacije bo pri nas. Hvala.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Ali želi še kdo besedo? Gospa Mateja Kožuh-Novak.</p>
            </sp>
            <sp>
               <speaker>DR. MATEJA KOŽUH-NOVAK:</speaker>
               <p>Spoštovane kolegice in kolegi! Ko smo se odločali o tem, da v Sloveniji ustanovimo ustanovo varuha človekovih pravic, smo parlamentarci pokazali, da se zavedamo nevarnosti, ki jo včasih predstavlja država s svojimi institucijami za posameznika. Kot kaže, pa smo na poti od sprejetja zakona do izbire varuha pozabili, da je varuh človekovih pravic ustanova civilne družbe, ki varuje najbolj ponižane in razžaljene pred rigidnostjo družbe. Izjemno sem se začudila, ko sem v časopisih prebrala, da je predlagan za varuha strankarski človek in da bo farsa še večja, podpredsednik neke stranke.</p>
               <p>Gospe in gospodje, priča smo strankarskemu mešetarjenju tam, kjer si ga v demokratični državi pod nobenim pogojem ne bi smeli privoščiti. Take politike ne odobravam, še več, ogorčeno jo odklanjam. Dovolj imamo strokovnjakov, ki jim je strankarsko opredeljevanje tuje, ki so neštetokrat dokazali, da so se pripravljeni potegniti za posameznika, pa četudi so se s tem zamerili vladajoči eliti. Spoštovane kolegice in kolegi, samo volje nam je treba, da se za tako strokovnjakinjo ali strokovnjaka dogovorimo, pa bomo s tem res dokazali slovenskemu prebivalstvu, da tudi nam, politikom, etika ni tuja. Gospoda Bizjaka cenim kot umirjenega in poštenega politika. Izjemno mi je žal, da bom morala glasovati proti vam, a s svojim obnašanjem pri sprejemanju nove slovenske ustave ste dokazali, da ne razumete, zakaj pri problematiki splava gre. Dokazali ste, da niste dovolj občutljivi za vsakodnevne stiske neštetih mladih parov. Seveda vaša neobčutljivost med slovenskimi moškimi, ni nič nenavadnega. Kar veliko vas je med nami, ki ste in še svojim ženskam lagodno prepuščate odločitve o življenju ali smrti, ali pa jih silite v zanje nesprejemljive rešitve. Če gospod Bizjak tedaj ni mogel razumeti tako vsakdanje in množične stiske mladih parov, govorim o več kot 60.000 ljudeh v Sloveniji na leto, pri tem, da je imel na voljo neštete podatke o tem, kako škodljivo je za družino, če država posega s prepovedmi v človekovo bazično pravico o rojevanju svojih otrok, vas sprašujem, kolegice in kolegi, kako bo lahko nepristransko prisluhnil drugim, mnogo težje razumljivim in mnogo manj raziskanim stiskam ponižanih in razžaljenih. Kako bo razumel ljudi z istospolnimi nagnenji, Rome, begunce in nenazadnje kako bo znal prisluhniti potrebam žensk, ki jih je tudi on z glasovanjem za zmanjšanje njihovih pravic v ustavi iz žrtev naredil za krivce? Oprostite, ne morem glasovati za vas. Glasovala bom proti.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Gospod Jug ima besedo.</p>
            </sp>
            <sp>
               <speaker>MAG. JANEZ JUG:</speaker>
               <p>Spoštovani! Ko smo volili tudi našega predsednika Vlade, čeprav je moj strankarski kolega, se nisem oglasil. Oglasil se nisem nikoli ne za ne proti. Vendar sedaj v tem momentu, ko izbiramo človeka, za slovenski narod izredno pomembno funkcijo, varuha človekovih pravic, sem rekel, da se moram oglasiti.</p>
               <p>Namreč gospoda Bizjaka poznam. Pač usoda nam je namenila v tistih prvih demokratičnih volitvah, da sem bil z njim dve leti v skupščini oziroma v Zboru občin in tisti dve leti mi je dalo misliti, pač govorim človek in politik, mi je dalo misliti, da je bil to človek, ki je po tisti evforiji prvih volitev ohranil neko dostojanstvo, politično kulturo itd., kar je dovolj velika garancija zame. Volil bom zanj, zato da bo znal tudi na tisti funkciji, ki smo jo danes spolitizirali močno vsi skupaj, ne glede na to, ali je on predstavnik krščanskih demokratov itd., dovolj velika garancija, da bo to pomembno funkcijo za dva milijona Slovencev oziroma državljanov te republike uspešno, pravilno in v dobrobit svojega naroda vodil. Zato bi apeliral tudi na ostale kolege, da podprete kandidaturo gospoda Bizjaka. Hvala.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>K besedi se je prijavil gospod Rupel.</p>
            </sp>
            <sp>
               <speaker>DR. DIMITRIJ RUPEL:</speaker>
               <p>Spoštovani gospod predsednik, spoštovane kolegice in kolegi! Oglašam se zaradi razprave gospe Kožuhove in zato, da bi razčistil oziroma zato, da bi predlagal nek odgovor na njen način razumevanja funkcije onbucmana oziroma funkcije parlamenta, če sem bolj natančen. Zdi se mi, da je, sem prepričan, v dobri nameri, z dobrimi nameni govorila o tem, kar je govorila, vendar se mi zdi, da je to, kar nam je povedala, pravzaprav odraz enega mišljenja, ali pa ene pameti, ki jo ne znam imenovati drugače, kot nadstrankarska. Pa ne mislim nekaj zelo slabega, mislim pa nekaj, kar je za parlamentarca nekoliko nenavadno. Namreč, ko bi seveda mislili, da nam lahko onbucmana oziroma varuha človekovih pravic postavi na njegovo mesto sveti duh, ali pa, ko bi mislili, da za to ni potreben parlament in da je za to dovolj predsednik republike, potem seveda ta stvar ne bi bila predmet razprave v tem parlamentu. V tem parlamentu pa so, oprostite, stranke. Ko bi nekdo in ko bi mi sami v začetku, ob sprejemanju zakona mislili, da stranke ne smejo odločati o varuhu človekovih pravic in ko bi mislili, da je to neka stvar, ki se strank ne tiče, potem bi stvar uredili drugače. Ko pa je enkrat stvar v tem parlamentu, seveda o tej zadevi odločajo stranke. Žal je tako in žal je tudi tako, da imamo opraviti s političnim človekom. Jaz moram reči, da sem seveda izgubil, da tako rečem, naivnost, ali pa nedolžnost, kar se tiče politike in strankarstva, že leta 1989. Mislim, da to velja za večino med nami in seveda mislim, da se moramo sprijazniti s tem, da to, kar nam je naloženo, opravimo brez slabe vesti. Hvala lepa.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Roko je dvignil gospod Eržen. Prosim.</p>
            </sp>
            <sp>
               <speaker>BRANE ERŽEN:</speaker>
               <p>Hvala lepa. Spoštovani! Jaz sem bral to obrazložitev, kjer predsednik države nekako argumentira kandidaturo gospoda Bizjaka. Postavilo se mi je eno zelo zanimivo vprašanje. Mislim, da že sam predsednik države, gospod Milan Kučan, v obrazložitvi kandidature nekako diskvalificira samega kandidata ko trdi, da naj bi bil bodoči varuh človekovih pravic nadstrankarski človek. To pa gospod Bizjak prav gotovo ni. Razen, če bi postopal enako, kot je postopal pred njim že sam predsednik, gospod Kučan in stvar se je resnici na ljubo obnesla, ko je zamrznil strankarsko izkaznico. Hvala lepa.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Želi še kdo besedo? Gospod Pregelj, ali je proceduralno?</p>
            </sp>
            <sp>
               <speaker>ŽARKO PREGELJ:</speaker>
               <p>Hvala za besedo, predsednik. Kadar zahtevam proceduralno, to jasno povem. Če mi dovolite, bi pojasnil svoje stališče do predlaganega kandidata. Na predlog gledam z dveh gledišč, če lahko tako rečem. Prvo je moja predstava, kdo naj bi bil varuh človekovih pravic. Strinjam se s predgovorniki in predgovornicami, ki so predlagali, da je varuh človekovih pravic nekdo, ki je izven strankarskega življenja, nekdo, ki izhaja iz civilne družbe, nekdo, ki je, kar se tiče vsega tistega, kar se na nas politike lepi, v bistvu rešen in lahko igra vlogo nekega zaščitnika tistih najbolj subtilnih krivic, ki se lahko zgodijo človeku. Iz tega stališča mislim, da je predlagani kandidat napačen. Konec koncev gre za znano politično osebnost, nedavno tega je bil še minister na izredno delikatni funkciji, na mestu notranjega ministra. Bil je minister v obdobju, ko se je dogajalo marsikaj v tej državi in menim, da je ravno to tudi argument, da predsednik države z njegovim predlogom ni imel najbolj srečne roke.</p>
               <p>Drugo je, kar se nanaša na samo osebo predlaganega kandidata, na njegovo dosedanje delo. Moram priznati, da če bi ta predlog prišel pred dvema letoma, ko je bil gospod Bizjak še poslanec prejšnjega sklica, bi zlahka zanj glasoval, veliko lažje kot danes. Mislim, da je obdobje, ko je bil minister, le pokazalo, da je imel funkcijo, ki jo je, vsaj javno je bilo tako videti, težko opravljal na tak način, kot si jo je verjetno tudi sam zamišljal. Ne obtožujem ga, da je karkoli naredil narobe, ker imam premalo podatkov, da bi mu lahko to dokazal, imam pa v spominu vrsto razprav, res da večinoma na Komisiji za nadzorovanje varnostno obveščevalnih služb. Jasno je, da o konkretnih zadevah ne morem pred zborom o tem govoriti, toda ravno dogajanja na tisti komisiji so mi dala misliti. Dala so mi misliti v tej smeri, da je bil gospod Bizjak kot minister v zelo nehvaležni situaciji in da je moral marsikaj narediti, kar ni hotel, ampak je kljub temu bil prisiljen narediti oziroma vsaj ni pokazal, da bi lahko naredil kako drugače. Gre za zadeve, ki se jih vedno ne da ne s številkami, niti ne z direktnimi dejanji opisati, so zadeve, ki so ti jasne iz dogodka samega. Mislim, da ima gospod Bizjak svoj del odgovornosti - to je moje osebno mnenje - pri različnih dogodkih v minulem letu, ki so še vedno nepojasnjeni, še vedno niso razčiščena vsa ozadja, on je bil pa del tega ozadja. Hote ali nehote je bil del tega ozadja in ravno zato mislim, da bi bilo prav, da za tako mesto ne bi kandidiral. Tako, da ga žal pri tej kandidaturi ne morem podpreti. Menim, da bi bilo veliko boljše za vse državljane te države, da bi na tem mestu bil nekdo, ki je neobremenjen s politično preteklostjo. Žal je realnost takšna in na ta način tudi ne bi prihajalo do vseh raznih sumničenj, da gre za politične igre, da gre za politične kupčije, da gre za kroženje kadrov in ne vem kaj še bomo slišali zadnje čase. Menim, da je v tem primeru bila storjena neka določena napaka, da bomo spet dobili ene vrste organ, ki ne bo najvišji organ civilne družbe, ampak bo spet eden izmed mnogih organov države, kar pa ljudem v bistvu ni všeč. Mislim, da bomo s tem izničili ta instrument, ki ga evropska kultura, če dovolite, vpeljuje, ga pozna in mi smo pred tem, da to uporabimo tako, kot naj bi bilo v demokratičnih družbah, lahko pa to popolnoma speljemo v čisto napačno smer. Hvala lepa.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Hvala. Želi še kdo besedo? Gospod Černelič.</p>
            </sp>
            <sp>
               <speaker>FRANC ČERNELIČ:</speaker>
               <p>Spoštovani predsedujoči! Spoštovane poslanke in poslanci! Gospoda Bizjaka cenim kot človeka. Menim, da smo ga vsi mi in pa tudi vsi slovenski državljani spoznali predvsem v času predvolilne kampanje, ko je bil korektnem, pošten, jasen in menim, da so ga Slovenci ravno ob tem času pravzaprav temeljito prečesali, pregledali in mislim, da ima podporo, in da jo bo imel tudi v naprej. Seveda, zato ga bom tudi tokrat podprl. Hvala lepa.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Gospod Sisinger ima besedo.</p>
            </sp>
            <sp>
               <speaker>IVAN SISINGER:</speaker>
               <p>Spoštovani predsednik, poslanke in poslanci! Nekaj razpravljavcev me je spodbudilo k temu, da tudi sam spregovorim to, kar sem že pred časom mislil znotraj sebe in kar sem danes, ko sem odhajal iz Maribora pozno proti večeru, z našega prvega kongresa Demokratične stranke upokojencev Slovenije, sem tudi sam želel v naši in stranki, kateri pripadam, preveriti to moje odločanje javno ali tajno, karkoli, ko gre za vprašanje, ko gre za izvolitev prvega človeka v tej slovenski državi na tudi prvo izvoljeno mesto. Moram reči, da bi si težko predstavljal, da bi danes iskali vsemogoče vrline, kaj vse bo ta človek naredil, vendar sem preveril svoje obnašanje pri tem glasovanju tudi v vodstvu stranke, ker to je za mene tisto, za kar me lahko tudi jutri v mojem vodstvu vprašajo in moram reči, da sem dobil potrditev, ko sem prebral predlog predsednika države, gospoda Milana Kučana. Takrat sem pregledal tudi druga imena in prišel do zaključka, da dam podporo gospodu Bizjaku. To potrditev sem dobil tudi danes od mojih ožjih sodelavcev v naši Demokratični stranki, zato bom glasoval za njega in ne morem mimo tega, da ne bi svoje volje in dolžnosti opravil, kar sem se sam odločil pred tem, ko sem to potrditev danes dobil.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Ali želi še kdo besedo? Gospod Poljšak, prosim.</p>
            </sp>
            <sp>
               <speaker>MARIJAN POLJŠAK:</speaker>
               <p>Skupaj z nekaterimi poslanskimi kolegi smo se zamenjali pri vodstvu zbora, ker so nam povedali, da bo procedura taka, da naj bi bile te volitve tajne. Neki kolega je dobil argumente, da bodo te volitve javne, da so te volitve lahko tajne. Sedaj, ko poslušam to razpravo in sem videl, kako ste se dogovorili, tistih 60 pri gospodu Kučanu ocenjujem, da je vse skupaj umazana politična igra in ne bom povedal tistih argumentov, na osnovi katerih bi lahko tukaj utemeljili tajno glasovanje. Jaz bi lahko utemeljil. Morda bo nekdo drug prišel gor in bo argumentiral, zato tudi nekaterim nismo povedali argumentov. Jaz vem za argument, pa tudi še kdo drug. Naj bo javno glasovanje zato, da boste med seboj videli, kako glasujete, kako imate eden drugega za norca, kako se nategujete, ker je vse skupaj navadna umazana politična igra. Ne bom glasoval za gospoda Bizjaka, ker se ne strinjam z njim. Tudi naprej ne bom glasoval za nobenega varuha človekovih pravic, ki bi bil ali po volji gospoda Kučana, ali lutka gospoda Kučana. Hvala.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Ali želi še kdo besedo? Če ne želi nihče, potem predlagam gospodu Bizjaku, če to želi, da odgovori na postavljena vprašanja. Izvolite.</p>
            </sp>
            <sp>
               <speaker>IVAN BIZJAK:</speaker>
               <p>Spoštovane poslanke, spoštovani poslanci, gospe in gospodje! Na kratko bi odgovoril na tisto, kar je bilo v tej razpravi rečenega. Najprej na vprašanja Vike Potočnik. Glede prvih dveh vprašanj bi rekel tole. Če bom izvoljen, bom prisegel, da bom spoštoval ustavo in zakone. Ustavo, pri katere nastajanju sem sam izdatno sodeloval in za katero sem v tej hiši tudi glasoval. Mislim, da mi ni treba posebej še enkrat zatrjevati, da nameravam svojo prisego, če mi bo prilika, torej če bom imel priliko, da jo dam tukaj pred vami, da bom to besedo oziroma prisego tudi držal.</p>
               <p>Glede tretjega, okrog prostovoljnega pokojninskega zavarovanja. Prepričan sem, da boste pravila igre za to zavarovanje sprejeli tu, v tej hiši, ker pa želite komentar, potem bi rekel samo to, da se mi pričakovana daljša življenjska doba ne zdi ravno močan argument za višjo premijo.</p>
               <p>Glede vsega ostalega, glede nastopov gospodov in gospa, ki nasprotujejo moji izvolitvi, bi rekel tole. Spoštujem njihovo mnenje, čeprav se v mnogočem in v marsikateri točki ne strinjam s povedanim. Želel bi morda zagotoviti samo to, da ne bi po nepotrebnem zašli v polemiko in verjetno v nepotrebno poskušanje, da bi nekdo spremenil svoje mnenje. Želel bi zagotoviti to, recimo, gospodu Preglju, da se kot človek od tistih mal, od pred dveh let, ko pravi, da bi on glasoval za mene, nisem spremenil in da sem tudi v tem času vse, kar sem opravljal, opravljal po svoji vesti. Res je, da bi lahko o marsikateri temi na široko govorili, mislim pa, da za ta trenutek zadostuje to zagotovilo. Toliko mislim za zdaj na vprašanja. Hvala lepa za pozornost.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Želi po teh pojasnilih še kdo besedo? Gospod Jelinčič.</p>
            </sp>
            <sp>
               <speaker>ZMAGO JELINČIČ:</speaker>
               <p>Hvala lepa. Ne dvomim, da bo gospod Bizjak spoštoval ustavo, če bo izvoljen. Konec koncev je vsak državljan zavezan, da spoštuje ustavo. Ampak rad bi pa slišal odgovore na vprašanja, ki jih je postavila gospa Vika Potočnik in pa gospa Kožuhova. Hvala.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Želi še kdo besedo? Gospod Jelinčič, menim, da se bo dalo iz magnetograma razbrati, da je bilo na ta vprašanja odgovorjeno. Želi še kdo besedo? Če ne želi, potem prehajamo na glasovanje in ob tem vas želim opozoriti, da je skladno z 12. členom zakona o varuhu človekovih pravic kandidat za varuha človekovih pravic izvoljen, če zanj glasujeta dve tretjini vseh poslancev zbora, to pa je 60 poslancev, ali več.</p>
               <p>Torej na glasovanje dajem naslednji predlog odloka: za varuha človekovih pravic se izvoli gospod Ivan Bizjak za dobo šestih let. Gospod Pregelj želi proceduralno.</p>
            </sp>
            <sp>
               <speaker>ŽARKO PREGELJ:</speaker>
               <p>Spoštovani! Želim predlagati, da glasovanje oziroma odločanje o izvolitvi opravimo tajno. To argumentiram, ne z določilom poslovnika, kajti poslovnik o tem ne govori nič, niti ne prepoveduje, jasno, ampak predvsem s primerjavo s podobnimi postopki pri volitvah ustavnih sodnikov. Gre za funkcijo, ki je vsaj enakega ranga, bi lahko tako rekli in tudi postopek kandidiranja poteka podobno, tako da menim, da bi bilo prav, da se Državni zbor odloči, da o varuhu človekovih pravic glasuje tajno. Na koncu koncev gre le za funkcijo, ki je ena najvišjih v državi in mislim, da je prav, da se vse take funkcije volijo po enakem postopku. V kolikor bi odločali na običajen, javen način, kot odločamo pri volitvah in imenovanjih, mislim, da bi tudi s tem tej funkciji dali neko nižjo veljavo, kot jo v resnici zasluži. Hvala.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Dolžan sem določena pojasnila. Tukaj se ni mogoče toliko zanesti na občutke in primerjave, ampak predvsem na ustavo, zakon in poslovnik. Zato bi pojasnil, da je za sodnika ustavnega sodišča glasovanje tajno in to določa zakon. Za sodnike rednih sodišč je glasovanje javno. Zakon o varuhu človekovih pravic o tem ne govori, zato je možno uporabljati samo poslovnik. Poslovnik pa zelo natančno opredeljuje, v katerih primerih je glasovanje tajno, v katerih primerih se lahko zbor odloči, da je glasovanje tajno, za vse druge primere pa je glasovanje javno in tako je potrebno tudi o varuhu človekovih pravic glasovati javno. Zato prehajam na glasovanje in ugotavljamo sklepčnost. Gospod Pregelj ima spet proceduralno.</p>
            </sp>
            <sp>
               <speaker>ŽARKO PREGELJ:</speaker>
               <p>Spoštovani predsednik, jaz se z vašo razlago ne strinjam. Menim, da poslovnik res ne opredeljuje postopka izvolitve varuha človekovih pravic. Mislim, da je to bolj posledica tega, da je bil zakon o varuhu kasneje sprejet, kot pa poslovnik in zahtevam, da daste moj predlog na glasovanje. Se pravi, da naj Državni zbor odloči, ali bo glasoval javno ali tajno. Hvala.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Gospod Pregelj, jaz vam bom povedal, da ustava v 159. členu predvideva to institucijo. Kasneje je bil sprejet poslovnik in bi lahko to upošteval. Ravno tako je bil zakon o varuhu človekovih pravic sprejet kasneje in bi to lahko uredil. Zato ni nobene osnove za to, kar predlagate. Gospod Verzolak ima proceduralno.</p>
            </sp>
            <sp>
               <speaker>IVAN VERZOLAK:</speaker>
               <p>Hvala za besedo. Spoštovani zbor! Mi smo vložili 10 podpisov poslancev, s katerimi zahtevamo, da je glasovanje tajno. O tem niste rekli ničesar in prosim, da to upoštevate in če se ne morete sami odločiti, da daste na glasovanje in naj o tem predlogu odloči zbor. Hvala lepa.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Gospod Verzolak, lahko bom odgovoril tudi na to, ampak rezultat bo povsem isti. Skupina desetih poslancev s prvopodpisanim gospodom Poljškom, je vložila predlog, da se volitve varuha človekovih pravic opravijo tajno. S tem v zvezi moram ugotoviti, da 87. člen Poslovnika Državnega zbora določa, da zbor odloča praviloma z javnim glasovanjem. S tajnim glasovanjem pa zbor odloča pri volitvah, imenovanjih in razrešitvah, kadar je to določeno z ustavo, z zakonom ali s tem poslovnikom. Ta člen nadalje tudi določa, da Državni zbor na predlog predlagatelja ali najmanj 10 poslancev lahko odloči, da se opravi tajno glasovanje tudi v točno določenih primerih, in sicer: o obtožbi predsednika republike, o zaupnici Vladi, o nezaupnici posameznemu ministru in obtožbi predsednika Vlade ali ministra. Tajno glasovanje o volitvah varuha človekovih pravic ne določa niti ustava niti zakon niti poslovnik Državnega zbora, niti ni tajno glasovanje predvideno v poslovniku, ko v posebnih primerih zbor na predlog kvalificiranih predlagateljev lahko tako odloči. Glede na to ugotavljam, da tajno glasovanje o volitvi</p>
               <p>varuha človekovih pravic ni možno, zato tudi predloga desetih poslancev na Državnem zboru ne morem dati na glasovanje.</p>
               <p>Gospod Pregelj, je proceduralno?</p>
               <p>Prosim, če bi bila kakšna novost.</p>
            </sp>
            <sp>
               <speaker>ŽARKO PREGELJ:</speaker>
               <p>Gospod predsednik, zgolj zahtevam, da upoštevate 70. člen poslovnika, kjer jasno piše v prvem odstavku, da če poslanec ni zadovoljen s pojasnilom, odloči Državni zbor o vprašanju brez razprave. Samo toliko.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Gospod Pregelj, v času zasedanja seje poslovnik tolmači predsednik in če vam to pojasnilo pač ni všeč, lahko oddate vlogo Komisiji za poslovnik.</p>
               <p>Dal bom razlago, ki sem jo prebral prej. Če je potrebno še enkrat dati na glasovanje in s tem bomo ta problem razrešili. Ali je potrebno razlago še enkrat brati? (Ne.) Ugotovimo sklepčnost! (76 prisotnih.)</p>
               <p>Kdo je za? (56 poslancev.) Je kdo proti? (15 poslancev.)</p>
               <p>Prehajamo h glasovanju. Na glasovanje dajem predlog odloka, ki glasi: "Za varuha človekovih pravic se izvoli Ivan Bizjak za dobo šestih let." Med glasovanjem ni možno proceduralno. Ugotovimo sklepčnost!</p>
               <p>Kdo je za? (61 poslancev.) Je kdo proti? (3 poslanci.)</p>
               <p>Ugotavljam, da je Državni zbor za varuha človekovih pravic izvolil gospoda Ivana Bizjaka.</p>
               <p>Prosim varuha človekovih pravic, gospoda Bizjaka, da priseže pred Državnim zborom.</p>
            </sp>
            <sp>
               <speaker>IVAN BIZJAK:</speaker>
               <p>Prisegam, da bom opravljal svojo nalogo na podlagi ustave in zakona, da bom varoval človekove pravice in temeljne svoboščine, da bom opravljal svoje delo vestno in nepristransko ter pri tem spoštoval načela pravičnosti in dobrega upravljanja.</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Gospodu Ivanu Bizjaku v imenu Državnega zbora kot prvemu slovenskemu varuhu človekovih pravic iskreno čestitam. Želim, da bi bil uspešen pri opravljanju nalog, Slovenija pa se bo s to izvolitvijo uvrstila v krog tistih evropskih držav, ki takšno varstvo pravic državljank in državljanov poznajo že vrsto let. Uresničevali bomo torej lahko z našo ustavo zagotovljeno visoko raven zaščite človekovih pravic in svoboščin kot pritiče demokratični evropski državi. Želim, da bi pozitivno presenetil tudi tiste, ki so bili danes skeptični ob njegovi izvolitvi. Še enkrat želim obilo uspehov in tudi osebnega zadovoljstva.</p>
               <p>Prosim za red v dvorani, če je mogoče. Gospod Bizjak ima možnost, da tudi pove še nekaj besed. Vsekakor je časa za slavje potem na pretek.</p>
            </sp>
            <sp>
               <speaker>IVAN BIZJAK:</speaker>
               <p>Spoštovani gospod predsednik, spoštovane poslanke in poslanci. Tudi ta izid glasovanja kaže, da ne bi bilo primerno pred tem glasovanjem pisati kakšnega pravega nastopnega govora. Zato bom poizkušal povedati samo nekaj besed. Najprej seveda to, da se zahvaljujem vsem poslankam in poslancem, ki so na tem glasovanju podprli mojo kandidaturo. Želel bi seveda, da bi bilo to dejanje, ta izvolitev skupno dejanje prav celega tega zbora. Vendar mislim, da je v teh trenutkih, ko včasih težko dosežemo soglasje tudi za kakšno preprostejšo odločitev z manjšo večino, to že kar velika enotnost, morda tudi neke vrste preseganje določenih razdeljenosti. Hvala torej vsem, ki ste me podprli. Tistim, ki niste mogli podpreti te kandidature, pa bi želel predvsem zatrditi to, da želim biti varuh za vse. Za vse ljudi v tej državi. Delo, ki ga prevzemam, zakon pravi, da varuh začne z delom takrat, ko so zagotovljeni ti in oni in tretji pogoji in tukaj bo še obilo dela, da bodo dejansko zagotovljeni, je nova institucija v tej državi. To, da bo zares začela delovati s polno paro, na način, da bo lahko kos vsem tistim nakopičenim in sprotnim problemom, s katerim se soočajo državljani, do takrat bo poteklo še nekaj časa. Trudil se bom, da bo ta čas čim krajši. Tu pričakujem tudi sodelovanje parlamenta, Vlade in vseh tistih, ki lahko pomagajo, da bi bila ta otroška doba te institucije tista doba, ko bo potrebno postavljati temelje, čim krajša.</p>
               <p>Ob tej priložnosti bi želel še nekaj. Želel bi izreči priznanje vsem tistim posameznikom in institucijam, ki so utirali pot in postavljali temelje za to, da smo danes lahko imeli te volitve, vsem tistim številnim, ki so se v bližnji, ali bolj oddaljeni preteklosti zavzemali za uveljavljanje spoštovanja človekovih pravic in temeljnih svoboščin v tej državi in seveda tudi v drugih oblikah, v katerih smo živeli na tem ozemlju. Tukaj želim posebej omeniti vse številne oporečnike, tudi tiste, ki so svoje oporečništvo plačali z zaporom. Želim omeniti vse druge, ki so se na strokovnem in ostalih področjih zavzemali in postavljali strokovne temelje in argumente za to, da smo prišli do stopnje, na kateri smo danes. Želim omeniti Odbor za varstvo človekovih pravic in Svet za varstvo človekovih pravic in svoboščin. Mislim, da je temeljna naloga nadaljevati prizadevanja, nadaljevati tudi želje, hotenja vseh tistih, ki so sodelovali kot posamezniki ali organizacije v tem delu, ki je po moji oceni izjemnega pomena in ki nam je omogočilo, da smo postali tudi normalen del sedanje Evrope. Želel bi poudariti še to, da izhajam iz prepričanja, da varuh človekovih pravic ni nadomestilo za korektno delo vseh organov in drugih nosilcev javnih pooblastil, mislim pa, da jim je lahko v veliko pomoč. Tukaj bomo morali šele izgraditi prave moralitete sodelovanja in doseči to, da bodo vsi tisti, ki so v tej državi dejansko zavzeti in zavezani varovanju človekovih pravic in temeljnih svoboščin, da bodo sodelovanje z varuhom vzeli kot del svojega normalnega dela, svojo temeljno zadolžitev. Le na ta način bomo, kar zadeva spoštovanje človekovih pravic, tudi v praksi, tudi tam, kjer gre za konkretnega posameznega človeka, uveljavili evropske standarde.</p>
               <p>Že v sami prisegi stoji beseda "nepristranskost". Vsak človek je samo človek, trudil se pa bom, da bom to kar najbolje uresničeval. Prepričan sem, da le na ta način lahko pridemo do tistega zaupanja ljudi, ki živijo v tej državi, do varuha tistega zaupanja, ki bo omogočilo, da bo tukaj pravi odnos, da se bodo ljudje obračali po eni strani na to institucijo in seveda, da bodo vzeli zares presojo, ki bo rezultat dela te institucije. Večkrat smo se srečevali s težavno situacijo, ko se je poiskušalo raziskati domnevne nepravilnosti, pa je na koncu bilo mnenje ljudi, seveda, nič se ni našlo, ker so isti ljudje, ki so odgovorni za nekaj, to tudi raziskovali.</p>
               <p>Na tem področju je dana povsem nova možnost. Upam, da jo bomo znali na pravi način izkoristiti. In še eno izhodišče želim tukaj poudariti. Zavedam se in izhajam iz tega, da za ljudi ni manj pomembnih problemov, da je za vsakogar, ki se srečuje z neko situacijo, ko gre po njegovem mnenju za kršenje njegovih pravic ali svoboščin, tisti problem tisti čas najbolj pomemben. Mislim, da je to izhodišče, ki ga bo veljalo imeti pred očmi, čeprav se zavedam, da bo teh problemov zelo veliko. Še enkrat torej hvala lepa za zaupanje, hvala lepa za podporo in pričakujem dobro sodelovanje na tistih področjih, kjer vsi skupaj lahko nekaj več naredimo za to nalogo, pred katero smo. Hvala lepa. (Ploskanje.)</p>
            </sp>
            <sp>
               <speaker>PREDSEDNIK JOŽEF ŠKOLČ:</speaker>
               <p>Gospodu Bizjaku se zahvaljujem in s tem zaključujem to točko dnevnega reda in tudi 16. izredno sejo Državnega zbora.</p>
            </sp>
            <stage>(Seja je bila končana 29. septembra 1994 ob 20.20 uri.)</stage>
         </div>
      </body>
  </text>
</TEI>
